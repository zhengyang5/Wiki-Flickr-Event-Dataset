Nemcsak a közönségtől kapott díjat Kocsis Korinna, az egykori Miss Earth Hungary a TV2 Szépségkirálynőjében szombaton este, hanem a zsűritől is, ám a harmadik, Miss Intercontinental címet nem fogadta el. Döntését a műsorban nem indokolta meg, ám az adás után a Velvetnek azt mondta, már közzétett egy erről szóló bejegyzést a Facebookon. A 22 éves kozmetikus-modell szerette volna átruházni a címet a titkos szavazatok alapján a sorban következő legszebbnek, ám ezt a szabályok nem engedték. A Miss Universe Hungary címet R. Kárpáti Péter lánya, Kárpáti Rebeka nyerte annak ellenére, hogy nem érezte esélyesnek magát egyik címre sem. A Miss World Hungary címet Rákosi Annamária kapta, így ő képviselheti Magyarországot a 63. világversenyen, amit Indonéziában rendeznek meg szeptemberben.

16 Kocsis Korinna visszaadta a címet Galéria: Szépségkirálynő (Fotó: Vanik Zoltán / Velvet)

Update: A zsűri közben úgy döntött, mégis odaadják a koronát a sorban következő negyedik legszebbnek – így a 16 döntős közül Tímár Brigitta kapta meg Kocsis Korinna koronáját. Hajdú Péter, a műsor producere kérdésünkre elmondta, magára vette Kocsis Korinna döntését, és nem igazán érti őt, és azt sem, hogy miért jelentkezett a versenybe. Azt pedig végképp nem tudja, honnan veszi Kocsis, hogy sejthető volt, nem ő fog nyerni, a háziversenyek során és a döntőben ugyanis más-más tagokból állt a zsűri. Ő egyébként a háziversenyek alapján szerzett összpontszám alapján a második helyre várta. (Hajdú és Kocsis korábbi konfliktusáról itt olvashat.)