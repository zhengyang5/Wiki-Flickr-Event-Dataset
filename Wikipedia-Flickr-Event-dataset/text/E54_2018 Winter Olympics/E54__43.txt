Noriaki Kasai heeft zich donderdag in de olympische recordboeken gesprongen. De 45-jarige Japanner kwam in actie in de kwalificatie op de kleine schans en is daarmee de eerste sporter geworden met acht deelnames aan Winterspelen op zijn naam. Tot vandaag deelde hij het recordaantal van zeven deelnames met de Russische rodelaar Albert Demtsjenko.

Kasai, die zich overigens als 20ste plaatste voor de finale op de kleine schans, won in 1994 in Lillehammer zilver in de landenwedstrijd en greep twintig jaar later in Sotsji individueel zilver op de grote schans en brons in de landenwedstrijd.

De atleet met de meeste Olympische Spelen (zomer en winter) achter zijn naam is de Canadese springruiter Ian Millar. Hij was tien keer van de partij.

Rintje Ritsma is de Nederlands recordhouder qua deelnames aan Winterspelen (1992, 1994, 1998, 2002 en 2006). Hij veroverde in totaal zes medailles, maar een gouden exemplaar bleef net buiten bereik. Op de gecombineerde lijst staat dressuurruiter Anky van Grunsven bovenaan met zeven zomerse Olympische Spelen.