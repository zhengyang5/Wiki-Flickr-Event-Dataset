– Det här som hänt i Frankrike ligger inom ramen för den hotbild vi har i Sverige, det finns en risk för att även Sverige kan drabbas av något allvarligt, säger Anders Kassman.

Men den förhöjda hotbild som Sverige redan har, en trea på en femgradig skala, påverkas inte av det som hänt i Frankrike, säger Kassman.

Kan en sådan här händelse inspirera andra terrorister till liknande dåd mot just medieredaktioner?

– Det finns alltid en risk för att det kan bli så. Det är inte särskilt vanligt att det direkt efter en sådan här händelse händer något liknande igen, men det är en faktor som hela tiden måste ligga med.

– I alla sammanhang när det händer allvarliga saker finns den här påverkanseffekten med, att andra kan triggas igång och göra något liknande, säger Anders Kassman.

Konstnären Lars Vilks, som själv varit utsatt för hot efter provokativa bilder av profeten Muhammed, säger att han tror att skräcken hos människor kommer att bli mycket värre efter dagens terrorattentat i Paris.

– De har fått precis vad de vill ha, de har skrämt upp människor. Man har varit skrämd redan tidigare, men efter den här händelsen kan jag tänka mig att skräcken blir ännu värre, säger Lars Vilks i Studio Ett.

Satirtidningen Charlie Hebdo har under åren publicerat satirbilder på profeten Muhammed och var en av de internationella tidningar som tryckte Jyllandspostens Muhammedkarikatyrer 2006.

– Jag kan förstå mekanismen här: Man glömmer inte. Charlie Hebdo är en isolerad punkt som tillåter en hög grad av yttrandefrihet som inte i alla sammanhang anses vara politiskt korrekt, säger Lars Vilks.

– Det gör dem till ett lämpligt mål. De får stå ensamma med att inte idka självcensuren som har spridit sig på många andra ställen.

I Danmark har tidningen Jyllandsposten höjt sin säkerhet efter dagens dödsskjutningar i Paris. Under de senaste tio åren har tidningen fått flera hot efter att de publicerade de uppmärksammade Muhammedkarikatyrerna som bland annat ledde till våldsamma demonstrationer runt om i världen och bojkott av danska varor.

Jyllandsposten vill idag inte ge några kommentarer till det inträffade, men deras utrikesredaktör säger i en intervju på tidningens hemsida att han är chockad över det som hänt.

– Det går som en rysning nedför ryggraden och självklart känner man med den anhöriga, säger Flemming Rose, som påpekar att han ändå inte är överraskad över det som hänt.

I år är det nämligen tio år sedan Muhammedteckningarna publicerades i Jyllandsposten och under de här tio åren har man kunnat se en ökning av våld och hot mot de som kritiserar islam, säger Flemming Rose.