Beveren / Sint-Niklaas / Beveren-Waas -

De redactie van P-Magazine heeft politiebescherming gekregen na de bloedige aanslag op Charlie Hebdo. P-Magazine huist in de gebouwen van Think Media in Melsele. De bescherming voor het weekblad komt er op vraag van de Franse autoriteiten en de Belgische terrorismecel. P-Magazine publiceerde in het verleden een aantal van de Mohamedcartoons van de Deense cartoonist Kurt Westergaard. Er zou geen concrete dreiging zijn, maar de politie wil geen enkel risico lopen. In andere Wase steden en gemeenten werden tot nu toe geen extra veiligheidsmaatregelen genomen. ‘Als politiezone volgen we de richtlijnen van het OCAD (Coördinatieorgaan voor de dreigingsanalyse) op’, zegt Ellen Burm van de lokale politie van Sint-Niklaas. ‘Momenteel is er geen verhoogde dreiging voor ons land. Daardoor moeten er voorlopig ook geen specifieke of bijkomende maatregelen genomen worden naar aanleiding van de gebeurtenissen in Frankrijk.’