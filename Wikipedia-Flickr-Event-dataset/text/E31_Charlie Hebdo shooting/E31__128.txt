Persburea AFP spreekt van 100.000 betogers alleen al in Frankrijk.

In Parijs zijn volgens de politie zeker 35.000 mensen bijeen op het Place de la République, niet ver van het kantoor waar eerder op woensdag gemaskerde mannen binnendrongen met automatische wapens.

Volgens Franse en sociale media is het desondanks beklemmend stil. De mensen houden pennen in de lucht en dragen bordjes met daarop teksten als ''Je suis Charlie (Ik ben Charlie)''. Ook hebben mensen edities van het tijdschrift meegenomen. De Nederlandse ambassadeur in Parijs, Ed Kronenburg, was volgens het Twitter-account van de ambassade bij de demonstratie.

Ook in andere Franse steden zijn duizenden mensen de straat opgegaan. In Rennes zouden ongeveer 13.000 tot 15.000 mensen op de been zijn, in Toulouse zo'n 10.000. In Lyon hebben zeker 5000 mensen in totaal honderden kaarsen aangestoken bij het stadhuis. Ook in Straatsburg, Bordeaux, Clermont-Ferrand, Marseille en Tours zijn duizenden mensen op de been. In veel andere Franse steden, stadjes en dorpen zijn honderden mensen bij elkaar uit protest.

Engeland

Via sociale media werden mensen opgeroepen zich aan te sluiten om steun uit te spreken aan de slachtoffers en hun familieleden.

De hashtag #JeSuisCharlie werd honderdduizenden keren gebruikt op Twitter uit steun. Met diezelfde hashtag werden mensen opgeroepen tot spontane demonstraties.

Vele honderden zijn onder andere samengekomen op Trafalgar Square in Londen.

De Britse website journalism.co.uk heeft een kaart met daarop alle bij hun bekende betogingen ter wereld. Het leeuwendeel daarvan wordt gehouden in Frankrijk, maar ook in bijvoorbeeld Spanje, België, Engeland, de Verenigde Staten en Brazilië.

Video: Spontane betogingen in Parijs

Brussel

In Brussel is de verzamelplek het plein voor het Europees Parlement. Daar begon om 18.30 uur een protestactie. Iedereen werd gevraagd een tijdschrift mee te nemen om ''ja te zeggen tegen vrijheid en nee tegen fanatisme''. De betoging is een initiatief van EU-parlementariërs.

Onder de doden zijn twee politieagenten. Ook de uitgever en cartoonist van het blad, Stéphane Charbonnier, en zeven andere journalisten zijn gedood. Daarnaast kwamen een genodigde en een receptionist om het leven. Ook raakten elf mensen gewond, van wie vier ernstig. De daders zijn na de schietpartij op de vlucht geslagen.

Nederland

Op de Dam in Amsterdam en het Spuiplein in Den Haag zijn woensdagavond enkele tientallen mensen bijeengekomen om stil te staan bij de aanslag.

Ze hebben gereageerd op een oproep die werd gedaan op een speciale Facebookpagina met als naam 'Rassemblement pour la liberté de la presse' (samenkomst voor de persvrijheid).

Publiek is oproepen om naar de Dam en het Spuiplein te komen als ''steun aan de persvrijheid en om de slachtoffers te gedenken".

Oproep burgemeesters

In Amsterdam, Rotterdam en Haarlem worden donderdag om 18.00 demonstraties gehouden als steunbetuiging aan de slachtoffers en nabestaanden van de aanslag van woensdag in Parijs. Dat gebeurt op hetzelfde moment dat in Parijs een stille tocht wordt gehouden. Dat melden de gemeenten Amsterdam en Rotterdam.

De demonstratie in Rotterdam begint op Plein 1940, die in Amsterdam hoogstwaarschijnlijk bij het Franse consulaat op de Vijzelgracht. De demonstranten zullen dan van daar om 18.15 naar de Dam lopen.

Burgemeesters Erberhard van der Laan (Amsterdam) en Ahmed Aboutaleb (Rotterdam) roepen collega's en inwoners van andere gemeenten op om ook te demonstreren. De organisatoren vragen iedereen die wil demonstreren om zich aan te sluiten bij deze demonstraties.

Eerder op woensdagavond riep Tweede Kamerlid Ahmed Marcouch (PvdA) ook al op tot een betoging op Facebook: ''Als Parijs morgen om 18.00 uur de mars houdt, laten wij op dat moment ook in Nederland elkaar opzoeken, met een bijeenkomst bij ons vrijheidsbeeld op de Dam.''

Dossier aanslag Parijs | Reacties: 'Frankrijk in staat van shock'

Achtergrond: Tegendraads Charlie Hebdo protesteert tegen extreemrechts, religie en politiek