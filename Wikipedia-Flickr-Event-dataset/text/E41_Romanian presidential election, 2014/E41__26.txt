Klaus Iohannis (ansa)

BERLINO - "SONO passati 25 anni, successi e insuccessi sono il passato, adesso guardiamo al futuro. Intanto la complessa situazione est-ovest esige un'azione comune europea. E confido in una partnership sempre più ampia con l'Italia". Così parla il presidente eletto romeno, Klaus Iohannis, "mister mani pulite", nell'intervista a Repubblica quasi un quarto di secolo dalla caduta di Ceausescu, dopo le elezioni in Moldova e del nuovo schiaffo di Putin all'Europa su Southstream.



Presidente, tra presente e memoria, un rapporto normale con la Russia di Putin è possibile o no?

"La situazione oggi è più difficile. Esige un'azione comune a livello europeo. Oggi il rapporto con la Russia è influenzato dalla crisi ucraina e dalla percezione di una politica aggressiva, incompatibile col diritto internazionale. Quando questi ostacoli saranno superati, potremo riesaminare i rapporti con Mosca".



"Guardiamo a Occidente": così ha detto all'indomani della sua vittoria. Come vuol farlo, a fronte delle sfide russe alla Ue e alla Nato e dopo mezzo secolo di dittatura e anni perduti per corruzione e malgoverno che lei denuncia?

"La Romania ha comunque dimostrato di essere non solo un partner affidabile nell'Unione europea e nella Nato, bensì una democrazia dalle solide radici. Il mio obiettivo è rafforzare e allargare la partnership con Usa, Ue e Nato, e insieme consolidare le istituzioni democratiche. Penso ci sia sempre meno spazio per le abitudini del passato. Abbiamo completato la transizione, ci siamo guadagnati un posto tra le democrazie occidentali. Guardi ai giovani, decisivi alle elezioni: vivono secondo principi e valori democratici, per cui si sono mobilitati".



Venticinque anni dopo Ceausescu, con la sua vittoria in nome d'un governo onesto, qual è il suo messaggio?

"Che stiamo entrando in una nuova era della nostra storia. Quanto abbiamo realizzato o no negli ultimi 25 anni è passato: imparate le lezioni, guardiamo al futuro. Il mio impegno è costruire una Romania forte e prospera. Le ultime elezioni hanno mostrato al mondo che siamo una nazione di cittadini, di citoyens. La nostra forza come società civile, come paese reale, viene dal duro confronto con i tempi duri, e dai sentimenti comuni verso gli obiettivi del Paese".



Ma lei dovrà governare in coabitazione con la vecchia maggioranza, i socialisti di Ponta... che senso hanno i termini "centrodestra" e "sinistra" da voi?

"Il presidente ha una visione e ha un ruolo di primo piano, nella politica e nella società. È eletto dal popolo, ha i poteri e la legittimità per creare dialogo e accordo, e per mediare. Sarò sempre un presidente che guar- da agli interessi nazionali, e che può unire i politici. ma ricordando loro la responsabilità verso i comuni obiettivi. Avrò sempre un corretto rapporto istituzionale con ogni governo. Sarò un presidente che pensa sempre agli interessi nazionali e non di partito, per condurre i leader politici su vie condivise. Ma credo che ci occorra un governo più efficiente, capace di visioni a lungo termine, e che politiche di centrodestra possano offrirci le soluzioni necessarie".



Lei parla di Europa, ma questa potrebbe essere senz'altro migliore: tensioni Ue-Russia su Ucraina e Moldavia, divergenze nell'eurozona... come guarda a queste sfide?

"La crisi economica pesa sulla solidità delle istituzioni europee, e ha rallentato sia il processo federale sia l'allargamento. Dovremo rilanciare e rafforzare entrambi quando il momento critico della crisi economica sarà finito. La cosa più importante è evitare un'Europa a due velocità. Sogno un'Europa più forte, unita da valori e principi comuni, da una vera partnership".



Eppure, insisto, avrebbe potuto andar meglio anche da voi, no?

"Abbiamo fatto molto per consolidare democrazia, Stato di diritto, giustizia indipendente. E cultura democratica e della partecipazione: ci sono voluti anni a costruirla. Essere diventati membri a pieno titoli di Ue e Nato è una grande conquista, resa possibile dal consenso tra i partiti e nella società. Certo, ci sono conquiste non raggiunte, o realtà che non corrispondono alle nostre speranze. Ma adesso vediamo cosa ci manca, possiamo valutare, lasciarci alle spalle quanto non funziona, creare qualcosa di nuovo. È un nuovo inizio. È l'ispirazione degli undici punti del programma con cui ho vinto le elezioni, puntando su istruzione, sanità, economia, agricoltura, e appena insediato comincerò a lavorare sodo".



A cosa punta nei rapporti bilaterali con l'Italia?

"In Europa la Romania si sente a casa. Ma c'è sempre spazio per delle partnership ancora più stringenti a vantaggio reciproco. Confido che nel futuro Romania e Italia potranno ampliare le loro relazioni ad ogni livello ".