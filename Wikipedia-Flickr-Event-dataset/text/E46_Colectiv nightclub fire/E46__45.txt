UPDATE duminică, 8.10 Alţi doi pacienţi care erau internaţi la Spitalul Floreasca au murit, duminică dimineaţă. Potrivit medicilor, cele două victime ale incendiului din Clubul Colectiv au ajuns la spital în stare extrem de gravă.

UPDATE 00.15 Starea lui Alexandru Pascu şi a lui Bogdan Enache - basistul, respectiv toboşarul trupei Goodbye to Gravity, răniţi grav în incendiul din Clubul Colectiv, s-a înrăutăţit, iar familiile vor să îi transfere urgent în străinătate, potrivit unor anunţuri publicate de apropiaţi ai celor doi pe Facebook, în care cer sprijinul oamenilor.

UPDATE 20.55 Părinţii tânărului Alexandru Hogea, rănit în incendiul de la Colectiv şi transferat sâmbătă în Austria, au ajuns cu o cursă de linie la Bruxelles, acolo unde li se spusese că va fi dus fiul lor, ulterior aflând că el a fost transportat la clinica AKH din Viena şi îndreptându-se şi ei spre Austria. Potrivit unor surse apropiate familiei, soţilor Hogea li s-a spus, la Spitalul Universitar, unde era internat fiul lor, că acesta va fi transferat la un spital din Bruxelles, transmite Mediafax. La ora transmiterii acestei ştiri, părinţii tânărului se îndreaptă către capitala Austriei pentru a fi alături de băiat.

UPDATE 20.45 Veştile sumbre vin una după alta. În urmă cu puţin timp, s-a mai stins un pacient care avea arsuri extrem de grave, internat la Spitalul „Bagdasar-Arseni“. Potrivit medicilor, intrase în şoc cardio-respirator şi, din păcate, nu au mai putut face nimic pentru a-i salva viaţa. Este vorba despre tânăra Mavi Sterian, care s-a stins din viaţă la doar 25 de ani.

UPDATE 20.30 Sâmbăta neagră nu s-a încheiat. Numărul celor morţi în urma tragediei de la Clubul Colectiv a ajuns, în această seară, la 40. Încă o pacientă cu arsuri grave, intubată şi aflată în stare critică, a murit la Spitalul Floreasca. Potrivit medicilor, starea femeii de 30 de ani (Elena Toader) s-a deteriorat în cursul zilei de sâmbătă şi nu au mai putut face nimic pentru a-l salva.

UPDATE 19.00 - Andrei Galuţ, solistul trupei Goodbye to Gravity, este unul dintre cei opt răniţi în incendiul din clubul Colectiv care au fost transferaţi în spitalele din Olanda, familia acestuia anunţând pe Facebook că a ajuns cu bine.

„Andrei a ajuns în Olanda, este la spital... Doamne, mulţumim... acum fă te rog şi pe mai departe minuni şi ai grijă de toţi. Şi dă-le putere şi la medici, şi părinţilor lor“, scrie Nicoleta Belean, cumnata solistului. Andrei Galuţ este internat în spitalul din oraşul olandez Beverwijk. Familia face apel la românii care se află în Olanda, în măsura în care pot, să o susţină pe mama lui Andrei, Mariana Belean, care se află alături de fiul ei.

Andrei Galuţ, solistul trupei Goodbye to Gravity, era internat în stare gravă la Spitalul Elias, cu arsuri şi intoxicaţie cu fum, fiind ventilat mecanic.

UPDATE 18.35 Conducerea Ministerului Sănătăţii susţine, în contextul criticilor privind refuzul ajutorului din alte state pentru tratarea sau transferul victimelor din Colectiv, că încă din 31 octombrie a avut discuţii cu medici din Israel şi Franţa, iar apoi cu specialişti din alte zece ţări. De asemenea, reprezentanţii ministerului de resort susţin, într-un comunicat de presă, că experţii străini „au recunoscut gravitatea arsurilor şi prognosticul rezervat în peste 80 de cazuri“.

UPDATE 18.30 Starea celor opt pacienţi răniţi în incendiul de la Clubul Colectiv care au fost transferaţi la Bruxelles nu s-a înrăutăţit, dintre cei opt, trei sunt răniţi grav şi cinci sunt răniţi de gravitate medie. „La orele prânzului erau deja spitalizaţi şi însoţitorii desemnaţi sosiseră şi ei de la Bucureşti la Bruxelles. În cursul după-amiezii, însoţitorii au fost invitaţi la spital, s-au întâlnit cu echipa medicală şi acum sunt alături de pacienţi", transmite Ambasada României în Belgia, într-o postare pe Facebook.

UPDATE 18.00 Autopsiile ultimelor cinci persoane care au murit sâmbătă în spitalele din Capitală din cauza rănilor suferite în incendiul din Colectiv vor fi făcute în regim de urgenţă, duminică, pentru a putea fi ridicate de familii, a declarat pentru Mediafax Abdo Salem, de la Institutul Naţional de Medicină Legală. „Vom lucra duminică, în regim de urgenţă, vom face toate autopsiile victimelor din clubul Colectiv care au decedat sâmbătă în spitalele din Bucureşti", a spus dr. Abdo Salem, şeful Departamentului de Medicină Legală Clinică din cadrul Institutului Naţional de Medicină Legală. Salem a precizat că, după efectuarea autopsiilor, familiile vor putea ridica trupurile neînsufleţite: „Venim special la serviciu duminică. Ne gândim la familiile îndolitate“.

UPDATE 16.30 Violonistul André Rieu a ajuns sâmbătă după-amiază, la Bucureşti, pentru a aduce un omagiu victimelor incendiului din Clubul Colectiv şi pentru a face o donaţie pentru ajutorarea acestora. „Când am auzit despre ceea ce s-a întâmplat singurul lucru la care m-am gândit a fost să vin aici cu voi şi să plâng cu voi, singurul lucru pe care vi-l pot oferi e muzica mea şi sper să vă ajute“, a declarat, în faţa Clubului Colectiv, muzicianul.

UPDATE 16.20 Doi răniţi în incendiul de la Clubul Colectiv sunt transportaţi, cu două avioane SMURD, sâmbătă după-amiază, la spitale din Austria.

UPDATE 16.10 - Preşedintele Klaus Iohannis a postat pe Facebook următorul mesaj: „Sunt cu gândul şi cu sufletul alături de familiile îndoliate, care au primit astăzi vestea tragică a dispariţiei celor dragi, aflaţi în suferinţă în spitale. Dumnezeu să-i odihnească!“

UPDATE 15.15 Încă un pacient a murit

Încă un pacient a murit, sâmbătă după-amiază, la Spitalul de Arşi din Capitală. Potrivit unor surse medicale, bărbatul care a decedat se numeşte Alexandru Chelba şi avea 33 de ani, transmite Mediafax. Alex este al treilea rănit în incendiul din Clubul Colectiv care a murit sâmbătă în Spitalul de Arşi. Purtătorul de cuvânt al Spitalului Clinic de Chirurgie Plastică, Reparatorie şi Arsuri, Adrian Stănculea, a declarat că tânărul era în stare gravă, având arsuri pe o suprafaţă mare din corp, dar şi arsuri pe căile respiratorii. „Dragii mei, Alex nu mai este. Acum pentru el nu mai putem decât să plângem. Mulţumesc pentru tot sprijinul, le ţinem pumnii celor care încă luptă, la fel şi familiilor şi prietenilor lor“, a scris Cabral, sâmbătă după-amiază, pe contul său de Facebook.

Alţi doi răniţi în incendiul de la Colectiv vor fi transportaţi în Austria

Alţi doi pacienţi răniţi în incendiul din Clubul Colectiv ar urma să fie transportaţi în Austria şi există discuţii cu autorităţile din Finlanda şi Norvegia pentru a stabili câţi pacienţi pot prelua, a precizat sâmbătă premierul interimar, adăugând că toate costurile vor fi suportate de guvern.

UPDATE 12.10 Încă o persoană rănită în incendiul de la Clubul Colectiv, internată la Spitalul Floreasca, în stare critică, a murit. Este vorba de Adrian Popa, în vârstă de 29 de ani.

Potrivit lui Raed Arafat, alţi doi pacienţi au murit după ce au ajuns în Olanda: italianca Tullia Ciotola, în vârstă de 20 de ani, care studia la Bucureşti prin programul Erasmus, şi Florin Cristian Popescu, de 35 de ani, bodyguardul Clubului Colectiv. „Azi dimineaţă au decolat cele două avioane. unul spre Rotterdam, unul spre Bruxelles. Toţi pacienţii au sosit cu bine la destinaţie. Ulterior, am primit mesaje că la doi dintre ei s-a agravat starea, intrând în stop cardiac. Sub resuscitare, s-a încercat la un spital din Rotterdam resuscitarea, fără succes. Celălalt pacient a murit la sosirea în spital, tot în Rotterdam. Pacienţii au fost însoţiţi de medici cu experienţă în transportul aerian, au avut îngrijire la cel mai înalt nivel, dar din păcate asta s-a întâmplat. Astăzi pregătim cele două avioane SMURD, fiecare cu capacitate de a transporta un pacient, şi urmează să efectuăm transportul după ce vom avea acceptul colegilor din Austria, care au două locuri pentru noi şi, bineînţeles, după ce avem şi acordul familiilor“, a declarat Arafat.

Prim-ministrul interimar, Sorin Cîmpeanu, a subliniat că „mai rămân internate în spital 107 persoane, dintre acestea 48 în stare gravă şi patru în stare critică“.

„Evoluţia este imprevizibilă. Cazurile pe care le tratez... unele merg foarte bine, iar a doua zi dau înapoi, după care putem să ne aşteptăm aproape la orice“, a precizat şi Dan Mircea Enescu, director medical al Spitalului de Copii „Grigore Alexandrescu“.

Incendiul de la Clubul Colectiv. Lascăr: Riscul vital, în a doua săptămână

Profesorul Ioan Lascăr, şef Chirurgie plastică la Spitalul Floreasca: „Ce se întâmplă în prezent nu face decât să confirme ceea ce am precizat despre particularităţile acestui eveniment de la început. Există şi minuni, dar conform manualelor de specialitate, în astfel de cazuri, indicele de mortalitate este între 30 şi 80%. Am fost asaltaţi de 56 - 58 de cazuri. Evident, le-am păstrat pe cele mai grave. Toţi au fost intubaţi. Chirurgical, toţi pacienţii, ai noştri, dar şi cei de la alte spitale, au fost rezolvaţi. Numărul pacienţilor a depăşit capacitatea oricărui spital european, ne-am consultat şi am văzut că nicio ţară nu ar fi putut acoperi atâtea cazuri deoodată. Pacienţii au fost în totalitate operaţi, am beneficiat de colaborarea unui profesor din Turcia. Aşa cum v-am spus, arsura gravă, asociată cu căi espiratorii, are o traictorie previzibilă, iar riscul vital se desfăşoară în această a doua săptămână“.

Sorin Cîmpeanu: „Doresc să mulţumesc Ambasadelor SUA, Marii Britanii, Israel, Turcia, care şi-au oferit disponibilitatea să ne ajute. Acum câteva minute am primit un astfel de mesaj şi din partea Ungariei. Se poate întoarce şi avionul militar din Olanda, asta înseamnă că mâine se poate face un alt transport. Mâine, va sosi o echipă de medici francezi pentru a evalua starea şi vom vedea următorul transport pentru spitalele din Franţa. Luni dimineaţă soseşte o echipă de medici din Germania şi vom vedea când vom avea date relevante pentru Marea Britanie. Vor fi decontate integral costurile pacienţilor care vor fi transferaţi în străinătate. În ceea ce priveşte aparţinătorii, vom deconta cheltuielile indiferent de transport, cazare şi masă pentru câte un aparţinător pentru fiecare pacient, acest decont se va face în regim de urgenţă fie prin direcţiile consulare, fie printr-un program de ajutor de urgenţă gestionat de Ministerul Muncii. Vom vedea azi care e cea mai rapidă formă de decontare a cheltuielilor pentru aparţinători. Un element important este totala transparenţă“.

Cristian Niţescu, directorul medical de la Spitalul de Arşi: „La Spitalul de Arşi, au avut loc două decese în cursul acestei nopţi, doi pacienţi extrem de gravi, cu 50%, respectiv 70% suprafaţă de arsură, căi respiratorii afectate extrem de grav. Cu toate eforturile noastre asociate de ATI, Chirurgie, nu i-am mai putut resuscita. În Spitalul de Arşi mai sunt opt pacienţi intubaţi la Terapie Intensivă, toţi foarte gravi, dintre care trei sunt mai stabili, cinci instabili. Mai avem un număr de trei pacienţi care sunt într-un salon de Terapie Intensivă, care oricând pot necesita intubare. Mai avem 12 pacienţi cu arsuri de intensitate mai scăzută, pe suprafaţă mai mică, care nu necesită acum Terapie Intensivă“.

Nicolae Bănicioiu, ministrul interimar al Sănătăţii: „Cele şapte zile care urmează sunt cele mai grele. Ştiu că este o situaţie dificilă şi că pe alocuri se înregistrează şi oboseala şi destul de mare greutate în a comunica cu aparţinătorii, rugămintea mea este de a comunica în continuare şi de a le explica exact starea reală a pacienţilor, ceea ce ştiu că aţi făcut şi până acum, evoluţia predictibilă. Cum am spus-o din primele ore: acceptăm orice ajutor, acceptăm orice echipe din străinătate, sperăm ca veştile acestea rele să lase loc şi de veşti bune. Cele şapte zile care urmează reprezintă cele mai mai dificile ale tratamentului“.

Tragedia din Colectiv. Cîmpeanu: România nu a solicitat declanşarea mecanismului european de ajutor pentru dezastre

Cîmpeanu: „România NU a solicitat declanşarea mecanismului european de ajutor pentru dezastre pentru că nu se încadrează în acest cadru. Şi cu ajutor, şi fără, procedura era aceeaşi. Tot ce era diferit era decontarea sumelor financiare, or, în acest moment, partea financiară nu este prioritară“.

UPDATE 11.15 La Spitalul de Arşi mai sunt 10 pacienţi în stare gravă. Noaptea care a trecut, un pacient care era internat la Spitalul de Arşi a fost transportat în străinătate. „Două veşti proaste, doi pacienţi decedaţi azi-noapte de la Clubul Colectiv, doi bărbaţi. Erau în stare critică, din cauza arsurilor şi a căilor aeriene distruse, cu arsuri pe 70%, respectiv 50% din suprafaţa corpului. Pe unul dintre ei familia şi-a exprimat dorinţa de a-l transfera în strănătate, dar a fost refuzat de transportator din cauza stării grave. Mai sunt opt pacienţi în stare critică, alţi doi în stare gravă. Nu ni s-a transmis dacă ar mai pleca cineva astăzi în străinătate. Prognosticul este foarte, foarte rezervat pentru cei în stare critică, toţi sunt protejaţi respirator cu suport vasopresor“, a declarat Adrian Stănculea, purtător de cuvânt al Spitalului de Arşi.

UPDATE 11.00 Încă o persoană a murit, în această dimineaţă, la spital, în urma incendiului din Clubul Colectiv, numărul persoanelor decedate ajungând la 35. Este vorba despre un bărbat care a murit la Spitalul Universitar de Urgenţă Bucureşti, după cum a declarat, pentru Mediafax, managerul unităţii medicale, Cătălin Cîrstoiu.

Potrivit lui Cîrstoiu, bărbatul care a decedat sâmbătă era în stare critică. La Spitalul Universitar este internată şi soţia acestuia, care a fost detubată recent, după ce mai multe zile a fost în stare gravă. Bărbatul care a murit avea arsuri grave, după ce, în urma incendiului din Clubul Colectiv, s-a aruncat peste soţia sa ca să o salveze. Se numeşte Ionuţ Maior şi avea 27 de ani, iar soţia acestuia, care a rămas internată la Spitalul Universitar, are tot 27 de ani.

Tragedia de la Colectiv. Doi tineri au murit la Spitalul de Arşi

Pe lista persoanelor care şi-au pierdut viaţa în urma incendiului de la Clubul Colectiv de vinerea trecută s-au adăugat, sâmbătă dimineaţă, încă două nume. Alte două victime ale tragediei de la Colectiv, internate la Spitalul de Arşi din Capitală, în stare extrem de gravă, s-au stins, sâmbătă dimineaţă.

„Cu durere în suflet vă anunţăm că Dan a luptat până astăzi, la ora 7.30, să rămână cu noi. Va rămâne în amintirile noastre ca unul dintre cei mai minunaţi oameni! Detaliile privind ceremonia funerară vor fi făcute publice în curând! Dumnezeu să îl odihnească în pace!“, anunţă prietenii unuia dintre cei doi bărbaţi care s-au stins, sâmbătă dimineaţă, la Spitalul de Arşi. Este vorba despre Daniel Ciobanu. Acesta urma să fie transportat, vineri, în Israel, pentru tratament, însă medicii au decis, în cele din urmă, că starea gravă nu mai permite acest lucru. Dan Ciobanu, în vârstă de 39 de ani şi tată a doi copii, a fost prezent, pe 30 octombrie, în Clubul Colectiv pentru a filma concertul susţinut de trupa Goodbye to Gravity. Ciobanu se ocupa şi de producţie audio-video, potrivit cumnatului acestuia, Andrei Ciobanu.

Cel de-al doilea bărbat care s-a stins din viaţă, sâmbătă dimineaţă, la Spitalul de Arşi este Ionuţ Cosmin Popescu, în vârstă de 32 de ani. Avea arsuri pe 80 la sută din suprafaţa corpului şi era de o săptămână în comă indusă. În 30 octombrie, Ionuţ Popescu era în Clubul Colectiv împreună cu prietena lui, care a murit în acea seară.

Secretarul de stat în Ministerul Afacerilor Interne Raed Arafat a precizat, pentru Mediafax, că nu poate da, la acest moment, mai multe informaţii.

Managerul Spitalului de Arşi, Mihai Marinescu, a declarat că la ora 10.30 va fi o conferinţă de presă, după ce reprezentanţii spitalului vor sta de vorbă cu aparţinătorii.

Numărul persoanelor decedate în urma incendiului din Clubul Colectiv a ajuns la 34. Alte aproximativ o sută de persoane sunt internate în mai multe spitale din Bucureşti.

Incendiul din Clubul Colectiv. Evidenţa răniţilor, pe spitale Potrivit datelor centralizate la Ministerul Sănătăţii, din cei 130 de răniţi în urma incendiului, la Spitalul de Arşi erau internaţi, vineri, 25 - dintre aceştia, două persoane s-au stins, în această dimineaţă, din viaţă, la Spitalul „Bagdasar-Arseni“ - 21, la Spitalul „Grigore Alexandrescu“ - 7, la Spitalul „Sfântul Ioan“ - 7, la Spitalul Elias - 14, la Spitalul Militar Central - 12, la Spitalul „Sfântul Pantelimon“ - 4, la Spitalul de Urgenţă Floreasca - 14, la Spitalul Universitar - 18, la Spitalul „Dimitrie Gerota“ - 2 şi la Spitalul „Agrippa Ionescu“ - 6 pacienţi. Dintre aceştia şase, doi au fost externaţi în cursul zilei de joi, este vorba de cei doi cetăţeni spanioli răniţi în incendiul din Clubul Colectiv.

Incendiul din Colectiv. Ce s-a întâmplat în noaptea tragediei

Procurorii au stabilit cum au decurs evenimentele din seara tragediei:

• 22:02:01, la câteva secunde după începerea concertului, în partea dreaptă a imaginii se observă cum artificiile montate pe stâlpul schelei tehnice ce deserveşte scena sunt aprinse pentru prima dată. Acestea ard timp de 13 secunde, iar scânteile rezultate în urma arderii sunt orientate direct către stâlpul de susţinere al imobilului situat în partea stângă lângă scenă;

• 22:32:00, se observă cum se aprind artificiile montate pe un suport situat lângă stâlpul schelei tehnice ce deserveşte scena. Acestea ard timp de 16 secunde, iar scânteile rezultate în urma arderii sunt orientate direct către stâlpul de susţinere al imobilului, situat în partea stângă în imediata apropiere a scenei;

• 22:32:16, imediat după ce artificiile s-au stins se observă cum spaţiul dintre stâlpul de suţinere al imobilului şi scenă rămâne în continuare luminat, iar lumina creşte foarte repede în intensitate acoperind o suprafaţa tot mai mare;

• 22:32:26 se observă, de fapt, cum tavanul situat între stâlpul de susţinere al imobilului şi scenă arde, iar din acesta încep să cadă bucăţi incandescente;

• Suprafaţa tavanului care arde creşte foarte repede, flacara devine violentă, iar primele persoane se îndreaptă spre ieşire la ora 22:32:35;

• Mai departe, suprafaţa tavanului cuprinsă de flăcări creşte extrem de repede, iar în aproximativ un minut de la iniţiere focul ajunge în dreptul camerei de supraveghere numărul 2, care este montată pe stâlpul de susţinere al imobilului situat diametral opus faţă de locul de unde a început incendiul;

• 22:33:01, în interiorul clubului se află un număr mare de persoane care sunt strânse în jurul spaţiului deschis care realizează accesul în holul de unde se iese afară din club. Imediat, fumul devine foarte dens cuprinzând întregul club.

Ancheta se apropie de final Între timp, procurorii Parchetului General au precizat că ancheta în acest caz se apropie de final şi că vor fi făcute inclusiv acuzaţii de corupţie. Ba, mai mult, procurorii care anchetează dosarul „Colectiv”, au declinat la Direcţia Naţională Anticorupţie (DNA) partea de anchetă privind modul de emitere a Autorizaţiei de funcţionare a clubului Colectiv de către fostul primar al Sectorului 4 Cristian Popescu Piedone. Ca urmare a acestei declinări, DNA face cercetări pentru posibile infracţiuni de abuz în serviciu. Procurorii au precizat că în incinta clubului au fost găsite şi ridicate mai multe obiecte personale, haine, chei, telefoane mobile, dar şi acte ale persoanelor care au participat la concertul de vineri seara. Astfel, posesorii acestora sau rudele pot merge la Poliţia Capitalei, începând de joi, ora 13.00, pentru recuperarea bunurilor. Piedone a fost reţinut în dosarul Colectiv Fostul primar al Sectorului 4, Cristian Popescu Piedone, a fost reţinut vineri seară pentru 24 de ore de către procurorii DNA, cu propunere de arestare preventivă pentru 30 de zile, fiind suspectat de abuz în serviciu în ancheta privind incendiul de la Clubul Colectiv din Capitală.

Fostul edil de sector a fost scos încătuşat din sediul DNA în jurul orei 22.55, după şapte ore de audieri, şi a declarat reporterilor că „are încredere în justiţie”.

Potrivit DNA, Piedone şi-ar fi îndeplinit în mod defectuos atribuţiile de serviciu, constând în încălcarea dispoziţiilor legale privind apărarea împotriva incendiilor, prevăzute în Legea nr. 307/12 iulie 2006, H.G.R. 1739/06 decembrie 2006 şi Ordinul M.A.I. nr. 3/2011, prin aceea că a emis acordul de funcţionare nr. 3909/14.01.2015 şi autorizaţia de funcţionare cu nr. 369/14 ianuarie 2015 necesare desfăşurării activităţii de către SC Colectiv Club SRL, la punctul de lucru din strada Tăbăcarilor nr. 7, Sector 4 Bucureşti.

Cristian Popescu Piedone va fi prezentat sâmbătă în faţa instanţei de judecată cu propunere de arestare preventivă pentru 30 de zile în acest dosar.