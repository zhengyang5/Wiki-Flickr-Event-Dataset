Primarul Sectorului 4, Cristian Popescu Piedone, căruia mii de oameni i-au cerut în stradă să plece, în urma tragediei din Clubul Colectiv, a demisionat şi el. Piedone a declarat, miercuri, că îşi asumă vina morală pentru tragedia din clubul Colectiv, iar pentru vina legală, lasă justiţia să se pronunţe, menţionând, în finalul unui comunicat, că este "de profesie om".

Share pe Facebook 61067 afişări

Cristian Popescu Piedone spune că după toate reacţiile din ultimele zile, după emoţia şi furia total justificate şi exprimate în spaţiul public în căutarea vinovaţilor, dar şi după mitingul de marţi din Capitală, îşi prezintă demisia de primar al Sectorului 4, "în semn de respect faţă de victimele tragediei".

"Sper ca vidul legislativ şi carenţele administrative să tragă un semnal de alarmă, de la cel mai simplu funcţionar, până la cel mai înalt for legislativ. Poate că atunci când mii de oameni ies în stradă să-ţi ceară să pleci şi alte mii cer acelaşi lucru pe reţelele de socializare, e bine uneori să asculţi. Îmi asum această vină morală, cât despre cea legală, voi lăsa Justiţia să îşi spună cuvântul", se arată în comunicatul transmis de Cristian Popescu Piedone.

Acesta transmite condoleanţe familiilor îndoliate, amintind că şi el este părinte.

"Sunt şi eu tată şi mă doare sufletul când mă gândesc la durerea celor care sunt nevoiţi acum să-şi îngroape copiii sau să tremure lângă patul de spital, sperând ca ei să se facă bine. Condoleanţe familiilor îndoliate şi multă putere şi sănătate celor care se luptă în aceste clipe pentru viaţă", se mai arată în comunicat.

Piedone spune că regretă şi primele sale reacţii după incendiul din clubul Colectiv, arătând că nu era un moment potrivit să vorbească despre acte.

"De asemenea, vreau să îmi exprim părerea de rău pentru reacţiile din primele clipe de după tragedie. Îmi dau seama acum că nu era momentul cel mai potrivit să vorbesc despre acte. Mărturisesc, însă, că motivul pentru care am făcut-o nu a fost pentru ca să îmi salvez pielea, ci din dorinţa de a clarifica lucrurile cât mai repede, de a informa publicul despre documentele firmei care deţinea Clubul Colectiv, din punct de vedere al competenţelor Primăriei Sectorului 4. Poate că am ieşit uneori prea des la tv, dar am fost mândru de ceea ce am reuşit să fac împreună şi pentru bucureştenii mei, locuitori ai Sectorului. Poate că alteori am fost prea gălăgios, prea ferm, prea hotărât, dar am făcut-o din cauza temperamentului meu impulsiv, supărat pe situaţiile intolerabile", declară Cristian Popescu Piedone.

Acesta le mulţumeşte cetăţenilor Sectorului 4 care au crezut în el şi l-au votat, cerându-şi scuze că pleacă şi asigurându-i că nu i-a trădat niciodată.

"Le cer iertare şi celor care cred că am greşit, dar vreau să ştie că am luptat mereu şi pentru ei. Am vrut totdeauna să asigur un trai sigur, sănătos şi civilizat cetăţenilor din Sectorul 4. Poate că m-am implicat în prea multe lupte, poate am dus bătălii pe prea multe fronturi şi am scăpat din vedere lucruri cu adevărat importante. Cer iertare familiei mele pe care de multe ori am neglijat-o şi îi rog pe cei dragi să mă ierte, dacă au avut de suferit din cauza mea", mai arată în comunicat.

În încheiere, fostul primar semnează comunicatul "Cristian Popescu- Piedone, De profesie om".

Anterior anunţului oficial, surse judiciare au declarat, pentru MEDIAFAX, că primarul Sectorului 4, Cristian Popescu Piedone, a demisionat.

Premierul Victor Ponta a anunţat, miercuri, că îşi depune mandatul şi că speră că demisia Guvernului său satisface cerinţele oamenilor care au fost în stradă, adăugând că este nevoie de soluţii raţionale.

Preşedintele PSD, Liviu Dragnea, a declarat că decizia premierului a fost luată ca urmare a faptului că partenerii de coaliţie nu au înţeles că trebuie să îşi asume responsabilitatea politică pentru evenimentele tragice, el sugerând astfel că vicepremierul Gabriel Oprea şi primarul Sectorului 4, Cristian Popescu Piedone, au refuzat să facă pasul înapoi.

Cristian Popescu Piedone era primar al Sectorului 4 al Capitalei din 2008.

Miercuri seară, peste 25.000 de bucureşteni au protestat în centrul Capitalei, cerând demisia primarului Cristian Popescu Piedone, pe care îl fac responsabil de tragedia din clubul Colectiv, aflat în Sectorul 4, care funcţiona fără autorizaţii de la Inspectoratul pentru Situaţii de Urgenţă.

Sâmbătă, la o zi de la tragedie, după ce Read Arafat anunţa că localul Colectiv nu avea autorizaţii de la Inspectoratul pentru Situaţii de Urgenţă, Piedone spunea că nu are ce să-şi reproşeze şi că, din punctul de vedere al primăriei, Clubul Colectiv a funcţionat legal, controalele inspectorilor săi desfăşurându-se înainte de ora 16.30, în cadrul programului de lucru, nu seara şi noaptea, când clubul are activitate.

În urma incendiului izbucnit vineri seară în clubul Colectiv, 32 de persoane şi-au pierdut viaţa, iar alte aproximativ 200 au fost rănite Ultimul bilanţ transmis miercuri arată că în spitalele din Capitală mai sunt internate 133 de victime ale tragediei din Colectiv.

Share pe Facebook

Dacă ţi-a plăcut articolul, urmăreşte MEDIAFAX.RO pe FACEBOOK »

Conținutul website-ului www.mediafax.ro este destinat exclusiv informării și uzului dumneavoastră personal. Este interzisă republicarea conținutului acestui site în lipsa unui acord din partea MEDIAFAX. Pentru a obține acest acord, vă rugăm să ne contactați la adresa vanzari@mediafax.ro.