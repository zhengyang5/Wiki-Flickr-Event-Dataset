Bilanţul negru al persoanelor moarte în incendiul de la clubul Colectiv s-ar putea dubla curând.

Zeci de mii de oameni – rude, prieteni şi chiar şi necunoscuţi – se roagă zilele acestea pentru tinerii răniţi în urma incendiului izbucnit vineri seara în clubul Colectiv.

Rănile sunt atât de grave, încât 29 dintre cei internaţi nu au putut fi identificaţi până aseară, spre disperarea rudelor acestora.

Din păcate, pentru unii dintre ei, eforturile supraomeneşti ale sutelor de cadre medicale implicate în această operaţiune de salvare au fost în zadar, iar bilanţul persoanelor care şi-au pierdut viaţa a ajuns ieri la 30.

Situaţia este cu atât mai gravă cu cât medicii au mărturisit ieri că numărul victimelor s-ar putea dubla, mai ales că aproximativ 90 dintre pacienţi sunt în stare foarte gravă.

Nicoleta Baldovin, 25 de ani, Teleorman. Originară din comuna Dobroteşti, Nicoleta absolvise Dreptul şi Facultatea de Istorie, iar în prezent lucra la Institutul Naţional al Patrimoniului şi era voluntar.



Monica Tănăsoiu, Ploieşti. Tânăra a fost cea de-a 27 victimă identificată ieri, la IML. Din cauza rănilor sale extrem de grave, mama Monicăi a putut să o identifice doar după cercei.



Liliana Gheorghe a fost cea de-a 29-a victimă.



Maria Ion, 38 de ani, Bucureşti. Era angajată ca femeie de serviciu în club, iar în noaptea tragediei trebuia să fie liberă. Maria era văduvă, iar în urma sa au rămas cinci copii. Povestea pe larg aici.



Maria Vulcu, 30 de ani, era fiica unui cunoscut medic stomatolog din Deva. Se mutase la Bucureşti pentru a devenit arhitect. Povestea ei aici.



Alexandra Matache, 26 ani, a 30-a victimă! Povestea pe larg aici.



Adrian Dorian Rugină, 38 de ani, Bucureşti. Martorii au povestit că toboşarul trupei Bucium a reuşit să iasă din flăcări, dar apoi s-a întors, ca să îi ajute pe alţii.



Ignat Constantin, 40 de ani, Bucureşti. În ciuda înfăţişării sale rebele, Costi era angajat al Institutului Naţional de Cercetare pentru Sport. În timpul liber, acesta era şi toboşar într-o trupă.



Radu Palada, Prahova, 35 de ani.



Ion Tripa, 42 ani, Oradea.



Valentina Florea, 29 de ani din Galaţi. Venise la spectacol împreună cu prietenul şi cu sora ei, dar s-a rătăcit de aceştia în isteria creată şi nu a mai reuşit să iasă. Tina, aşa cum o alintau apropiaţii, a fost găsită şi identificată la IML.



Claudiu Petre, Bucureşti. Cunoscut bucureştenilor mai ales datorită blogului său, Claudiu a fost dat dispărut aproape 24 de ore după incendiu. Din cauza rănilor extrem de severe, abia ieri, acesta a putut fi identificat la IML. Şi el s-a întors să-i salveze pe alţii.





Andrei Petre Bucă, 29 de ani, Brăila. Tânărul arhitect venise la concert alături de un alt prieten care a murit.



Andrei Ştefan Hamed, 15 ani, Bucureşti. Andrei era elev la Liceul Tudor Vianu. Când incendiul a izbucnit, băiatul şi-a sunat mama şi a alarmat-o. Au reuşit să se întâlnească în faţa clubului, însă, la scurt timp, copilul a murit în braţele acesteia. Nu a suferit arsuri, însă gazele inhalate i-au fost fatale.



Paul Alexandru Georgescu, Târgu Jiu. Pasionat de muzică şi chitarist, Paul era la concert alături de iubita sa, Raluca, şi de mai mulţi colegi de la Brigada de Voluntari. Raluca este acum rănită şi e internată.



Laurenţiu Vârlan, 31 de ani, Bucureşti. Pasionat de muzică, membru al unei trupe rock, Laurenţiu era cunoscut în lumea muzicii mai ales datorită magazinului său de instrumente muzicale.



Vlad Ţelea, 36 de ani, Bucureşti. Chitaristul trupei Goodbye to Gravity a fost una dintre primele victime ale incendiului devastator. Soţia sa, care era şi ea la concert, a scăpat din flăcări deoarece era foarte aproape de uşă şi a putut ieşi imediat.



Nelu Tilie, 47 de ani. Povestea lui aici.



Cătălina Ioniţă şi iubitul ei, Mihai Alexandru, au murit împreună în incendiul de la clubul Colectiv. Din spusele martorilor, chitaristul trupei Goodbye to Gravity era pe scenă în momentul în care flăcările au izbucnit, în timp ce iubita sa era în public. Fata a reuşit să iasă din clădire, însă când a văzut că nu îşi găseşte partenerul, a intrat din nou în club să îl caute. Nici unul dintre ei nu a mai ieşit în viaţă.









DE CE AU MURIT TINERII ÎN COLECTIV. Ucişi de prostia angajaţilor din club

Tinerii care au murit sau au fost răniţi în incendiul din clubul Colectiv sunt victimele unor erori de neiertat, care, din nefericire, nu au fost observate de autorităţi la ultima inspecţie. Probabil, mai potrivită decât starea de şoc ar fi acum, pentru noi toţi, starea de furie. De ce? Tragedia a fost declanşată de o combinaţie nefastă şi inadmisibilă de zgârcenie şi de prostie.



În timp ce medicii fac eforturi colosale să-i salveze pe răniţi, o anchetă de amploare a fost declanşată pentru stabilirea cauzei care a dus la declanşarea incendiului. Iar primele indicii – deocamdată din surse neoficiale – sunt halucinante.

Administratorul firmei care a asigurat izolarea fonică la Colectiv ne-a declarat că patronii i-au cerut să folosească materiale ieftine, iar angajaţii ar fi spălat tavanul în urmă cu o lună, îndepărtând astfel soluţia ignifugă cu care era impregnat.

“Noi am pus la dispoziţie mai multe materiale din care să aleagă, patronii l-au ales într-un final pe cel mai ieftin. Colaborarea noastră a început în 2013, însă reprezentanţii clubului trebuiau să fie controlaţi, ei nu au avut controale până acum… La astfel de evenimente ar fi trebuit să stea cu pompierii lângă scenă! Mai grav este că, în urmă cu o lună, am aflat că angajaţii au dat jos tavanul, care este dintrun burete ce conţine soluţie ignifugă, şi l-au spălat, ca să scape de fumul care s-ar fi impregnat. Nu ştiu cu ce soluţie a fost spălat, însă acest lucru poate fi definitoriu pentru propagarea focului cu atâta rapiditate”, a declarat pentru Libertatea administratorul firmei Pro Audio Store, Ştefan Şuto.

O altă problemă care a agravat situaţia vineri seară a fost lipsa personalului calificat, a acelor oameni care să pună mâna pe un extinctor la momentul potrivit şi să îndrume lumea către ieşire.



Clubul fusese amendat din această pricină în urmă cu doar o săptămână, dar patronii nu au luat nici un fel de măsuri. Factori agravanţi au fost şi existenţa unei singure uşi, dar şi faptul că în club, care are o capacitate de 100 de persoane, erau, cum spuneam mai sus, în jur de 400 în momentul declanşării incendiului.

În aceste condiţii, nu e de mirare că, deşi ancheta este abia la început, procurorii vorbesc deja de omor calificat şi distrugere calificată.

Cei mai mulţi au murit intoxicaţi, nu arşi

Medicii care efectuează autopsiile susţin că majoritatea tinerilor au murit ucişi de aerul inhalat. Mulţi dintre ei aveau ochii arşi şi corneea distrusă. Leziunile de la nivelul feţei au îngreunat, de altfel, identificarea decedaţilor.

Asta, şi faptul că o mare parte nu aveau la ei acte de identitate. “Majoritatea au murit instantaneu. Odată cu începutul incendiului, au ars şi materialele din jur, mesele, scaunele şi acea tapiţerie care antifona şi care conţine cianuri şi substanţe toxice. Pe lângă monoxidul de carbon, arderea capitonajului, care conţine derivaţi toxici şi chimicale, a dus la otrăvirea aerului cu cianuri”, susţin surse din cadrul IML.

Cauzele morţii au fost arsurile de laringe, de faringe, trahee şi bronhii, dar şi inhalarea de fum şi intoxicaţia cu gaze toxice şi monoxid de carbon, susţin surse de asemenea, câteva persoane cu leziuni mecanice, de pe urma căderilor, lovirilor sau a strivirii.

Printre cei decedaţi se numără Vlad Ţelea şi Mihai Alexandru, chitariştii trupei care concerta pe scena clubului, Goodbye to Gravity. Solistul formaţiei, Andrei Găluţ, e în stare gravă – în comă, cu arsuri pe 45% din suprafaţa corpului -, la fel basistul, Alex Pascu, fiul Anei Pascu, fostă scrimeră dublă laureată cu bronz în anii ’70, acum vicepreşedintă a Federaţiei Internaţionale de Scrimă şi preşedintă de onoare a Federaţiei Române de Scrimă.

Medicii de la Spitalul Floreasca, unde sunt internaţi, sunt rezervaţi în privinţa şanselor lor de supravieţuire. Adrian Despot, de la Viţa de Vie, despre care a umblat la un moment dat zvonul că ar fi fost rănit grav, a fost, de fapt, rănit uşor. Wilmark şi Oana Tache, alte vedete care s-au aflat la locul tragediei, sunt nevătămaţi.

Urmează operaţii complicate şi riscante

Turul de forţă început vineri seară de medicii din spitalele bucureştene, odată cu decretarea codului roşu, se va transforma într-un test de anduranţă în zilele următoare, când răniţii aflaţi în spitalele de urgenţă vor fi supuşi unor intervenţii chirurgicale necesare, dar riscante şi complicate. Unii, cei în stare gravă, nu se ştie dacă vor supravieţui.

Secretarul de stat Raed Arafat a făcut apel la toţi românii să doneze sânge, fiindcă vor fi necesare transfuzii în cazul tuturor celor operaţi. Sunt apţi să doneze cei care au între 18 şi 65 de ani, peste 50 kg, sunt sănătoşi clinic şi nu au avut în copilărie boli precum hepatita, nu au consumat grăsimi în ultimele 24 de ore şi nici alcool în ultimele 48. Gravidele şi lăuzele nu au voie să doneze sânge.

Cazul, preluat de Parchetul Înaltei Curţi

După ce au efectuat măsurători toată noaptea alături de criminalişti la clubul Colectiv, procurorii de pe lângă Parchetul Bucureşti au fost înştiinţaţi telefonic că trebuie să predea documentaţia Secţiei de urmărire penală şi criminalistică din cadrul Parchetului de pe lângă Înalta Curte de Casaţie şi Justiţie, care a preluat cazul. Amploarea uriaşă pe care a luat-o acest caz şi numărul mare de victime au stat la baza acestei decizii.

Vinerea neagră, urmată de 3 zile de doliu naţional

Ieri la prânz, Klaus Iohannis a decretat trei zile de doliu naţional în memoria victimelor de la clubul Colectiv.

De altfel, imediat după producerea tragediei, preşedintele României a postat pe Facebook următorul mesaj: “Sunt cutremurat şi profund îndurerat de tragicul eveniment care s-a produs în această seară în centrul Capitalei. Este un moment foarte trist pentru noi toţi, pentru naţiunea noastră şi pentru mine personal. În aceste momente dureroase, îmi exprim întreaga compasiune şi solidaritate faţă de familiile celor afectaţi de această tragedie. Totodată, asigur familiile afectate de acest eveniment zguduitor de întregul sprijin al celor implicaţi în operaţiunile de salvare şi îi rog să aibă încredere că instituţiile responsabile depun toate eforturile pentru ca efectele catastrofei să fie cât mai limitate. Vă chem pe toţi să fim alături de familiile îndurerate şi să dăm dovadă de solidaritate şi de compasiune”.

Citeşte şi: UPDATE | INCENDIUL DIN COLECTIV. Încă doi oameni au murit: 29 de oameni AU MURIT, mai mult de 150 au suferit arsuri grave | FOTO&VIDEO Mărturie cutremurătoare a unei supravieţuitoare: La uşă se formase un morman de 1,5 de metri de corpuri umane peste care se trecea POVESTEA UNUI MARTOR AL INCENDIULUI DIN COLECTIV: ”Am scos oameni de pe care au ars complet hainele, o fată căreia i se topiseră buzele” INCENDIUL DIN COLECTIV, PARTE A UNUI BLESTEM? Alte două cluburi cu acelaşi patron, mistuite de flăcări 29 de tineri morţi şi peste 150 de răniţi – o tragedie fără precedent, cu o cauză absolut halucinantă: Ucişi de prostia angajaţilor din club!