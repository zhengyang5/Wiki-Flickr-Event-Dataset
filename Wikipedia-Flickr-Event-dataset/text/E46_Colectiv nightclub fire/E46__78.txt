27 de morţi şi 146 de răniţi. Acesta era bilanţul groazei, sâmbătă dimineaţa, în ceea ce priveşte incendiul din Clubul Colectiv din Bucureşti. Din primele date rezultă că, în urma unor efecte pirotehnice, ar fi luat foc un stâlp, apoi flăcările s-au extins pe tavan, care a ars ca o torţă.

Incendiu în Club Colectiv Bucureşti: „Nu ştiu cum au funcţionat aşa până acum“

Jurnaliştii „Adevărul“ au stat de vorbă cu reprezentanţii firmei Luxory Media SRL, firmă care s-a ocupat de tratamentul acustic al tavanului din Club Colectiv, în anul 2013. La tratarea tavanului s-a folosit un burete absorbant cu o grosime de 30 de milimetri, lipit cu adeziv acustic, peste care s-a montat un tavan de lemn calculat pentru întârzierile de sunet. Nu s-a făcut şi ignifugarea tavanului, adică protejarea împotriva focului. „Le-am oferit mai multe variante, dar fiecare alege varianta mai ieftină. A existat o discuţie cu cei doi asociaţi, pe atunci erau doi, nu ştiu câţi sunt acum. Dacă ar fi fost varianta cu ignifugare, aceasta ar fi fost cu 35-40 % mai scumpă. Nu ştiu cum au funcţionat aşa până acum, când deschizi un club trebuie să ai aviz de la pompieri. Noi am ofertat, e un client, a vrut un produs“, a explicat Ştefan Şuto, administrator al firmei.

„Noi am montat materialul doar pe tavan. Ei ulterior au luat un burete piramidal şi l-au pus şi pe stâlpi. Am fost la un an şi ceva distanţă în club şi am văzut stâlpii. Nu ştiu ce căuta buretele ăla acolo. Oricum, asemenea materiale se găsesc în toate cluburile, diferenţa e că nimeni nu-şi dă foc în interior. Dacă ai efecte pirotehnice trebuie să ai pompierul acolo, lângă tine“, a mai spus Ştefan Şuto, reprezentant al Luxory Media SRL din Bucureşti.

Mai jos, o altă fotografie din timpul tratării acustice a tavanului din clubul Colectiv.

Incendiu în Club Colectiv Bucureşti: 27 morţi şi 146 de persoane internate în spital

Un incendiu puternic a izbucnit, vineri seara, la clubul Colectiv din zona Piaţa Unirii din Capitală. Potrivit primelor informaţii, este vorba de cel puţin 27 morţi şi de alte 146 de persoane care au suferit arsuri grave. Secretarul de stat Raed Arafat se aşteaptă ca numărul victimelor să crească. A fost activat Codul Roşu de Urgenţă. La numărul de telefon 021. 2069291 se pot afla informaţii despre victime.