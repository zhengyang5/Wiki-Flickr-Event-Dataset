Ancheta în cazul firmei care a furnizat artificiile pentru spectacolul din clublul Colectiv arată încă un aspect. O angajată din firmă a spus în faţa anchetatorilor, potrivit Mediafax, că nu a existat un contract pentru această prestare de servicii, şi că acest contract ar fi fost semnat după accident. Angajata a mai spus că pentru folosirea artificiilor ar fi existat în prealabil numai o înţelegere verbal, pe data de 29 octombrie, ]n timp ce contractul ar fi urmat să fie semnat pe data de 31. După cum se ştie, tragedia din clubul Colectiv a avut loc în seara de 30 octombrie. Iată în continuare ce a declarat angajata firmei de artificii, după cum relatează Mediafax.

Andreea Sârbu, angajată a firmei Golden Ideas Fireworks Artists, le-a povestit anchetatorilor că a existat doar o înţelegere verbală, pe 29 octombrie, pentru livrarea artificiilor la clubul Colectiv, urmând ca un contract să fie semnat pe 31 octombrie.

"De la Niţă Daniela Ioana am aflat că a fost doar o înţelegere verbală, contractul urmând să fie semnat pe data de 31.10.2015, chiar dacă evenimentul a avut loc în data de 30.10.2015. Efectiv, nu a fost contract semnat între firma noastră şi Digidream (formaţia Goodbye to Gravity- n.r.). Contractul a fost redactat sâmbătă, pe 31.10.2015. Eu am redactat contractul şi mi-a fost dictat de Niţă Daniela Ioana. Practic, dacă cineva ar fi verificat calculatorul, ar fi văzut la ce dată a fost redactat contractul", a declarat Andreea Sârbu, în faţa anchetatorilor.

Aceasta a precizat în faţa procurorilor Parchetului instanţei supreme că ştie că Daniela Niţă, administratorul firmei Golden Ideas Fireworks Artists, a vorbit cu Adrian Rugină, pe 29 octombrie, pentru semnarea contractului.

"Din câte ştiu eu, Niţă Daniela Ioana a vorbit cu Adrian Rugină (reprezentant Digidream), joi seară, pe 29 octombrie 2015, să se întâlnească sâmbătă să semneze contractul. În mod efectiv, nu a existat niciun fel de contract între firma noastră şi Digidream pentru focul de artificii din seara de 30 octombrie 2015. A fost redactat de urgenţă pe 31 octombrie 2015", a mai precizat Andreea Sârbu, în faţa anchetatorilor.