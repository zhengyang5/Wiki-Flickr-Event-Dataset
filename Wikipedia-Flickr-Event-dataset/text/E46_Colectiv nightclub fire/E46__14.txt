Între timp, procurorii de la Parchetul General au preluat coordonarea anchetei în cazul incendiului din Club Colectiv, fiind deschis un dosar penal pentru omor calificat şi distrugere calificată.

Ancheta este supervizată chiar de procurorul general al României, Tiberiu Niţu. Acesta s-a dus astăzi la faţa locului. Întrebat ce pedeapsă riscă cei ce vor fi găsiţi vinovaţi, Procurorul general al României nu a ştiut să răspundă cum este pedepsit de către Codul Penal omorul calificat.

„Am contribuit la cercetarea la faţa locului, am găsit urme textile, aşteptăm să vedem ce tip de materiale pirotehnice au fost folosite. Noi vom descrie doar mecanismul producerii evenimentului. Va urma cu meticulozitate să ne pronunţăm, am identificat pe marginea scenei. Am făcut expertiza şi la incediul de la Clubul Beirut şi la maternitatea Giuleşti”, a declarat George Găman, unul dintre inginerii care au făcut expertiza pirotehnică.



Doliu naţional de trei zile în urma tragediei

Guvernul a adoptat sâmbătă hotărârea care prevede că zilele de 31 octombrie, 1 şi 2 noiembrie sunt zile de doliu naţional pe teritoriul României, în urma incendiului din Clubul Colectiv din Capitală, soldat cu 27 de morţi şi aproximativ 200 de răniţi, majoritatea fiind internaţi.



„Sunt îndurerat, sunt cutremurat, revoltat că o astfel de tragedie de asemenea proporţii s-a putut întâmpla chiar în mijlocul Bucureştiului. Atâţia oameni tineri nevinovaţi care s-au dus să se distreze au murit sau sunt grav răniţi. E o mare tragedie, e foarte important să tragem primele învăţăminte de aici. S-a abordat după principiul lasă că merge şi aşa. Am deja indicii că ignorarea normelor şi a legilor a dus la această tragedie. Sper ca autorităţile să termine repede şi ferm anchetele şi să avem concluzii cu care să putem explica părinţilor, copiilor, de ce s-a întâmplat această tragedie”, a declarat Iohannis.



„Am fost cutremurat la ştirea că sunt victime, este ceva ce nu trebuie să existe şi am antamat ideea doliului naţional, vom avea de azi o hotărâre de guvern conform legii. Echipajele şi-au făcut datoria, medicii şi-au făcut datoria şi cred că autorităţile îşi fac acum datoria”, a mai spus preşedintele.

Ulterior, acesta va avea o întâlnire de lucru cu vicepremierul Gabriel Oprea şi cu secretarul de stat Raed Arafat, la Palatul Cotroceni.

Starea victimelor incendiului de la Club Colectiv, internate la Spitalul Universitar

Peste 30 din cele 146 de persoane rănite care au beneficiat de internare în urma incendiului din Clubul Colectiv, soldat cu 26 de morţi, sunt în stare critică, potrivit medicilor. Cei mai mulţi răniţi au fost duşi la Spitalul de Urgenţă Floreasca din Capitală, peste 50 la număr. În momentul de faţă au rămas 14 persoane în spital, în mare majoritate tineri.



Mobilizarea la Spitalul Floreasca a fost fără precedent, după cum a declarat şi profesorul Ioan Lascăr, şeful Clinicii de Chirurgie Plastică şi Reparatorie. Mai exact, într-un interval de şase ore s-au derulat nu mai puţin de 13 intervenţii chirurgicale, simultan, în mai multe săli de operaţie. „Toţi au venit intoxicaţi. Aveau de asemenea arsură de căi respiratorii, arsă treaheea, laringe şi plămân. Iniţial vorbeau, dar, dacă nu erau intubaţi, mureau sufocaţi”, a declarat profesorul Ioan Lascăr.



La Spitalul de Urgenţă Floreasca a ajuns, sâmbătă dimineaţa şi preşedintele Klaus Iohannis, care a declarat că i-a vizitat pe toţi pacienţii şi că urmare a acestei tragedii ar putea fi aduse modificări în legislaţie.



Răniţii de la Spitalul de Arşi, în stare foarte gravă



Zece din cei 27 de răniţi care sunt internaţi la Spitalul de Arşi din Capitală sunt în stare foarte gravă. În cazul celor 10 prognosticul este foarte rezervat. Ei au arsuri pe mai mult de 50% din suprafaţa corpului, în special pe mâini, torace şi cap.



„Au arsuri de căi aeriene. Urgenţa chirurgicală a acestor bolnavi a constat doar în incizii de decompresie, restul operaţiilor vor fi analizate pe parcurs. Pericolele pentru ei sunt uriaşe, sunt pândiţi de pericol la fiecare pas. Experienţa noastră e mult mai mare cu arsurile”, a declarat un reprezentant al Spitalului de Arşi.



Potrivit acestuia, s-a primit aparatură de la Institutul „Matei Balş” din Capitală dar şi de la firme private. Medicul a explicat că majoritatea celor internaţi la Spitalul de Arşi sunt tineri care deja au fost vizitaţi de familii. Un singur pacient a rămas neindentificat. „Mai importantă este componenta pulmonară. Nu există un model standardizat, arsura este cea mai severă agresiune iar modul de reacţie este. Cei din terapie intensivă toţi sunt intubaţi”, a completat medicul.



Şi profesorul Monica Pop, şefa Spitalului de Urgenţe Oftalmologice, a declarat că i-a văzut pe toţi pacienţii internaţi la Spitalul de Arşi. „Aproape toţi erau de nerecunoscut la faţă. Există riscul ca o parte din ei să îşi piardă vederea, dar le-am aplicat tratament şi vom vedea ce se întâmplă”, a declarat Monica Pop.



Un pacient de la Universitar ar putea fi externat



Şi la Spitalul Universitar de Urgenţă din Capitală a fost o mobilizare de forţe extraordinară. Potrivit doctorului Cătălin Cârstoiu, şeful unităţii sanitare, şase din cei 24 de pacienţi care au rămas în viaţă sunt în stare critică. Pentru unul din pacienţii aduşi la spital medicii nu au mai putut face nimic.



„Opt sunt pe chirurgie plastică şi sunt stabili, în UPU sunt şase persoane internate, una ar putea să necesite transfer, în terapie intensivă sunt 10 intubaţi. Şase au o stare foarte gravă iar trei sunt gravi dar stabili. Vreau să mulţumesc tuturor colegilor mei, au venit din proprie iniţiativă”, a declarat profesorul Cătălin Cârstoiu, adăugând că unul dintre pacienţi este neamţ.



„E un moment dificil, noi nu ne-am mai confruntat cu aşa ceva până acum. Au fost oameni pe care nu i-am chemat de acasă şi care au venit să ajute”, a completat Cârstoiu.

Operaţii pe bandă rulantă şi la Spitalul Militar



De asemenea, un număr mare de pacienţi au fost transportaţi de urgenţă şi la Spitalul Bagdasar Arseni. La Spitalul Militar de Urgenţă au fost evaluate, conform unui comunicat de presă, 17 victime ale incendiului. Acestea au între 20 şi 40 de ani. Patru dintre ele au ajuns la spital prin prezentare directă iar 13 au fost aduşi în stare critică, de către echipajele SMURD.



„În acest moment, 14 pacienţi se află internaţi în Secţia ATI, cu diferite grade de arsură a pielii (de la 8-10% la 40-50%) şi arsuri de căi aeriene superioare. Dintre aceştia, 3 sunt în stare foarte gravă, intubaţi şi ventilaţi mecanic, cu prognostic rezervat asupra evoluţiei stării de sănătate”, arată oficialii Spitalului Militar.



Şi aici, doctorii au lucrat la foc continuu. Au fost efectuate 14 operaţii într-un timp record, notează comunicatul, în care se precizează şi că la nivelul spitalului s-a constituit deja o comisie medicală care va solicita, în funcţie de evoluţia stării de sănătate a pacienţilor, consulturi interdisciplinare. La Spitalul Agripa Ionescu, aflat în coordonarea Serviciului Român de Informaţii, sunt internate şapte persoane, din care patru sunt într-o stare destul de gravă, potrivit purtătorului de cuvânt al SRI, Ovidiu Marincea.



Pentru a asigura pacienţilor asistenţă medicală corespunzătoare, oficialii din Sănătate au solicitat inclusiv aparatură de la spitalele care nu au profil de urgenţă, pentru a dota secţiile de ATI din cele peste 10 unităţi sanitare care i-au preluat pe răniţi.



Autopsiile celor decedaţi, finalizate duminică



Medicii legişti ar urma să finalizeze sâmbătă procedura de identificare a celor 27 de persoane decedate în incendiul din clubul Colectiv, iar duminică să poată fi făcute autopsiile, spune directorul Institutului Naţional de Medicină Legală, Dan Dermengiu, precizând că identificarea e „anevoioasă”.



„La Institutul Naţional de Medicină Legală (INML) «Mina Minovici» sunt 27 de cadavre, mare majoritate fără acte de identitate. Identificarea acestora este destul de anevoioasă, ea este făcută de un poliţist, împreună cu un medic legist. Identificarea presupune, printre altele, recunoaşterea de către familie, rude, prieteni”, a declarat Dan Dermengiu, citat de Mediafax.



El a precizat că duminică medicii legişti vor face autopsia cadavrelor, astfel încât activitatea INML să reintre în normal de luni, întrucât sunt şi cadavre care nu au legătură cu incendiul şi pentru care trebuie să se facă autopsie. Conform sursei citate, pentru zilele de sâmbătă şi duminică au fost suplimentate echipele de medici legişti. „Au venit de acasă toţi legiştii care au putut, lucrăm în prezent la capacitate mare, ne dorim să reuşim identificarea tuturor cadavrelor chiar în această zi, de va fi nevoie să stăm oricât de mult”, a mai spus Dermengiu.

Donatori de sânge la CTS Bucureşti de la primele ore ale dimineţii, după incendiul de la Club Colectiv

Încă de la primele ore ale dimineţii, bucureştenii au venit în număr mare la sediul Centrului de Transfuzii Sanguine Bucureşti, pentru a dona sânge. Autorităţile au anunţat că necesarul de sânge este acoperit şi pentru ziua de sâmbătă şi că vor valida sângele recoltat astăzi în regim de urgenţă.

„Donatorii au venit încă de azi noapte de la ora 1.30. Apreciem solidaritatea bucureştenilor, îi rugăm să redistribuim efortul spre zilele următoare. Vom prelua donatori, apelul nostru era acela să nu fie coadă. Am văzut că s-au mobilizat tineri inclusiv pe reţelele de socializare. În momentul de faţă, e acoperită şi ziua de azi şi mâine. Avem 200 de unităţi de sânge pe stoc, validăm în regim de urgenţă ce primit astăzi. În caz de nevoie, apelăm la centrele limitrofe. Şi cei din Poliţia Locală vor veni să doneze sânge, la fel şi studenţii”, a declarat Doina Goşa, directorul CTS Bucureşti.

Doritorii vor putea dona sânge pentru victimele incendiului din Club Colectiv şi la Spitalul Floreasca, respectiv la Spitalul Universitar.

Condiţiile pentru donatori

-vârsta cuprinsă în intervalul 18-60 ani

-greutate peste 50Kg

-puls regulat, 60 -100 bătăi/minut.

-tensiune arterială sistolică între 100 şi 180 mmHg

-să nu fi suferit în ultimele 6 luni intervenţii -chirurgicale

-femeile să nu fie: însărcinate, în perioada de lăuzie, în perioada menstruală

-să nu fi consumat grăsimi sau băuturi alcoolice cu cel puţin 48 de ore înaintea donării

-să nu fi sub tratament pentru diferite afecţiuni: hipertensiune,boli de inima,boli renale,boli psihice,boli hepatice,boli endocrine

17 persoane din cele decedate în incendiul din Club Colectiv sunt neindentificate

„Au fost transportate la spitale 88 de persoane, din care o parte erau în stare foarte gravă. La spitale, pe lângă cele 88 au fost şi persoane care s-au deplasat cu alte mijloace de transport. Ni s-au pus la dispoziţie locuri la Spitalul SRI, la Spitalul Militar, astfel că în Colţea nu a mai rămas niciun pacient din cei şapte care erau în stare mai gravă. De la Floreasca am transferat 17 pacienţi din cei 56 care erau acolo. În toate spitalele au rămas 146 de persoane din cele 184 de persoane. Marea presiune e pe spitale, pe partea de tratament, în secţiile de terapie intensivă. În această misiune au acţionat peste 500 de forţe - pompieri, jandarmi, poliţişti şi echipaje medicale”, a mai spus Arafat.



Repartizarea răniţilor de la Clubul Colectiv pe spitale Spitalul Floreasca : 57 de persoane internate iniţial, au rămas 14 în spital, 17 au fost transferate la alte spitale. 27 de pacienţi au fost externaţi.

: 57 de persoane internate iniţial, au rămas 14 în spital, 17 au fost transferate la alte spitale. 27 de pacienţi au fost externaţi. Spitalul Universitar : 25 de persoane internate iniţial, sunt în continuare internate 24 de persoane, în timp ce o persoană a murit.

: 25 de persoane internate iniţial, sunt în continuare internate 24 de persoane, în timp ce o persoană a murit. Spitalul de Arşi : 29 de persoane internate iniţial, din care doi au fost transferaţi la domiciliu, astfel că au rămas în spital 27 de persoane.

: 29 de persoane internate iniţial, din care doi au fost transferaţi la domiciliu, astfel că au rămas în spital 27 de persoane. Spitalul Elias : S-au prezentat 4 persoane, în prezent fiind însă internaţi 16, ca urmare a transferurilor.

: S-au prezentat 4 persoane, în prezent fiind însă internaţi 16, ca urmare a transferurilor. Spitalul Pantelimon : S-au prezentat 7 persoane, însă au mai rămas internaţi 4.

: S-au prezentat 7 persoane, însă au mai rămas internaţi 4. Spitalul Militar : Au fost internate 15 persoane, însă au mai rămas în spital doar 12.

: Au fost internate 15 persoane, însă au mai rămas în spital doar 12. Spitalul Colţea : Iniţial au fost internate 8 persoane, din care o persoană a fost externată, în timp ce alţi 7 au fost transferaţi la alte spitale din cauzei lipsei de echipament specializate.

: Iniţial au fost internate 8 persoane, din care o persoană a fost externată, în timp ce alţi 7 au fost transferaţi la alte spitale din cauzei lipsei de echipament specializate. Spitalul Budimex : Iniţial au fost internate două persoane, iar în prezent sunt 2 persoane internate, iar o persoană a fost externată.

: Iniţial au fost internate două persoane, iar în prezent sunt 2 persoane internate, iar o persoană a fost externată. Spitalul SRI : Sunt 4 persoane internate, ca urmare a transferurilor.

: Sunt 4 persoane internate, ca urmare a transferurilor. Spitalul MAI: Trei persoane sunt internate ca urmare a transferurilor între spitale. Familiile şi apropiaţii care vor să afle informaţii despre victime pot suna la numerele de telefon: 021/2069291, 021/3130605, 021/2069283, 021/2648704, 021/2648525, 021/2069375 şi 021/3122547.

Artificiile, sursa incendiului din club Colectiv. Nu există solicitare pentru autorizarea show-ului pirotehnic

Dintre cei 26 de decedaţi în afara spitalului, încă sunt 17 neidentificaţi, iar în ceea ce priveşte pacienţii din spitale, sunt şapte persoane neidentificate. În acest moment, la nivelul ISU nu exista nicio solicitare de autorizaţie pentru desfăşurarea evenimentului pirotehnic din clubul Colectiv, în noaptea incendiului.

„În mod normal trebuie să ai măcar o intrare şi o ieşire”, a declarat doctorul Raed Arafat. Surse din cadrul Inspectoratului pentru Situaţii de Urgenţă au precizat că în show-ul de seara trecută din Colectiv au fost folosite artificii de grad I, iar pentru folosirea acestora era nevoie de o firmă de specialitate.

„Este posibil ca bilanţul să se mărească, e clar că este un prognostic rezervat”, a declarat Raed Arafat. „Cei care au rămas internaţi sunt între stare medie şi stare gravă. Este o tragedie fără precedent, poate cea mai mare după Revoluţie. Transmitem condoleanţe familiior şi vă asigurăm că pentru fiecare din cei internaţi se face tot posibilul pentru a fi salvaţi”, a completat Nicolae Bănicioiu. Acesta va merge, din nou, la cele 13 spitale din Capitală unde sunt internate victimele tragediei.

Bănicioiu, după incendiul din club Colectiv: „Vom declara trei zile de doliu naţional”

„A fost şedinţa comitetului naţional pentru situaţii de urgenţe, s-au prezentat toate măsurile luate în cursul nopţii. Statul român a arătat că sistemul de urgenţă a funcţionat. Toate spitalele au acţionat rapid, s-au mobilizat rapid, o parte dintre medici au venit chiar voluntar, medicamentele şi tot ce era necesar a fost asigurat. Au fost luate măsuri de transfer de echipamente medicale spre spitalul de arşi. Situaţia este stabilizată în toate spitalele în care s-a intervenit. Spitalul Floreasca, SUUB, Spitalul de Arşi, Spitalul Colţea, Spitalul Militar, Spitalul Sfântul Ioan, Bagdasar, MAI sunt unităţile sanitare care au preluat răniţii”, a declarat ministrul Sănătăţii, Nicolae Bănicioiu, în urma Comitetului pentru Situaţii de Urgenţă care s-a întrunit sâmbătă dimineaţă la Guvern.

Potrivit acestuia, vicepremierul Gabriel Oprea şi ministrul Mircea Duşa sunt la comandă, a completat şeful de la Sănătate. În ceea ce priveşte plasma şi sângele, acesta a precizat că bucureştenii sunt aşteptaţi în număr mare la sediul Centrului de Transfuzii Bucureşti dar şi în Spitalele Floreasca şi Universitar, unde să li se recolteze sânge pentru victimele accidentului din Club Colectiv.

„Facem un apel pentru a nu crea aglomeraţie nici în acest moment şi pentru a conserva eforturile şi pentru zilele următoare”, a mai spus Bănicioiu.



Primul echipaj a ajuns la locul tragediei în 11 minute

La rândul său, doctorul Raed Arafat a declarat că primul apel la 112 a fost făcut la ora 22.32. „Au fost mobilizate primele forţe la 22.43 de minute, deci au trecut 11 minute de la primirea apelului până la ajungerea echipajului la faţa locului. În acel moment, când au văzut amploarea tragediei, s-a decis trecerea la planul roşu. Echipajele care au fost deplasate din partea ISU, au fost deplasate două unităţi de primiri urgenţe, 29 de ambulanţe de prim ajutor, 2 unităţi de terapie intensivă, o autospecială de medicină de urgenţă”, a precizat Arafat.



Bănicioiu a declarat că la ora 12.30 va fi şedinţă de Guvern condusă de Victor Ponta şi se vor propune trei zile de doliu naţional începând de azi, în memoria victimelor incendiului din Club Colectiv. Vreau să vă mai informez că Gabriel Oprea a informat permanent atât premierul României cât şi preşedintele acestei ţări. Până în acest moment toate lucrurile au fost sub control inclusiv cele de consumabile şi de medicaţie. Raed Arafat, şeful Departamentului pentru situaţii de urgenţă din Ministerul Afacerilor Interne, coordonează intervenţiile în urma incendiului izbucnit, vineri seară, din Clubul Colectiv din Capitală, unde sute de persoane asistau la un concert. Acesta a arătat că intervenţia după incendiu s-a făcut pe planul de cod roşu, prevăzut în actele normative şi care se activează atunci când sunt mai multe victime decât capacitatea de intervenţie imediată, rapidă, pentru a mobiliza toate forţele care pot fi folosite.

Incendiu Club Colectiv. Dosar penal pentru ucidere din culpă

În urma tragediei a fost deschis un dosar penal pentru ucidere din culpă, ancheta fiind coordonată de Parchetul Capitalei. Din primele informaţii, anchetatorii nu iau în calcul varianta unei expozii. Oamenii legii încă se află la faţa locului pentru a discuta cu martorii şi pentru a aduna probe. De altfel, în cursul nopţii a fost audiat şi patronului Clubului Colectiv.

Oficiali din Poliţia Capitalei au declarat că la Institutul Naţional de Medicină Legală vor ajunge ofiţeri ai Serviciului Omoruri, care vor participa la identificarea celor decedaţi, în timp ce alţi poliţişti vor încerca să vorbească cu victimele care pot relata ce s-a întamplat în club după terminarea concertului, relatează Mediafax.



