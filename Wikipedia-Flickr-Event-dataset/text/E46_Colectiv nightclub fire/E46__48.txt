Bilanţul victimelor incendiului din Colectiv a ajuns la 64 de morţi. Printre cei care şi-au pierdut viaţa în urma tragediei se numără artişti, fotografi, jurnalişti, olimpici şi studenţi străini.

Share pe Facebook 162206 afişări

Radu Eduard Sienerth, cea de a 64-a victimă care şi-a pierdut viaţa în urma incendiului din Colectiv

Radu Sienerth

Radu Sienerth, din Petroşani, avea 21 de ani şi era student la Academia de Ştiinţe Economice din Bucureşti.

El a murit, luni, 14 martie 2016, la Spitalul Floreasca din Capitală, fiind ultima victimă de la Colectiv internată într-un spital din România. Decesul tânărului a survenit la aproape 5 luni de a tragedia din Colectiv.

Surse din ministerul Sănătăţii au declarat pentru MEDIAFAX că "decesul a fost declarat la ora 12.35, la Spitalul Floreasca".

Tânărul era fiul fostului şef de la Mina Livezeni, Ioan Sienerth. El a ajuns în stare critică la Spitalul Floreasca din Capitală, după ce fost victimă a incendiului din Clubul Colectiv .

În data de 30 octombrie 2015, Radu Sienerth se afla în clubul Colectiv împreună cu alţi doi prieteni, de asemenea studenţi la Bucureşti, când a izbucnit incendiul. Cei doi prieteni aflaţi chiar lângă uşa de acces, au reuşit să iasă din încăperea cuprinsă de fum şi flăcări, însă Radu a fost trântit la pământ şi suprins de flăcări. Tânărul a fost transportat la Spitalul Floreasca, în stare gravă, cu arsuri ale căilor respiratorii şi a fost intubat.

Cristian Mitroi, cea de a 63-a victimă care şi-a pierdut viaţa în urma incendiului din Colectiv

Cristian Mitroi

Cristian Mitroi avea 30 de ani şi era artist grafic.

După incendiul din Colectiv, a fost internat la Floreasca cu arsuri pe corp şi pe căile respiratorii.

A fost transportat în Marea Britanie, unde luni a decedat.

Roxana Boghian, cea de a 62-a victimă care şi-a pierdut viaţa în urma incendiului din Colectiv

Roxana Boghian, o tânără de 26 de ani care se afla în stare critică de la început, la Secţia de Terapie Intensivă a Spitalului de Arşi din Capitală. având arsuri grave pe o mare suprafaţă a corpului. Ea a decedat marţi dimineaţă.

Roxana Boghian

Roxana Boghian avea 26 de ani şi era fotograf, specialitatea ei fiind concertele. Ea era cunoscută în mediul artistic sub numele de Shimmaya ( Shimmaya Noctem şi Shimmaya LIVE Photography).

Pritenii o descriu ca fiind o fire veselă şi sociabilă, mereu dornică să capteze cele mai bune instantanee.

"Mereu în primele rânduri pentru a capta cele mai bune poze, Roxana Boghian Elena (cunoscută pe facebook şi sub numele de Shimmaya) este una din victimele Colectiv. Pasionată de fotografia de concert, dar şi de fashion, Roxana este o fire veselă, mereu optimistă şi sociabilă", este mesajul postul de contul creat pe Facebook "Ajutor Colectiv", prin care se cer donaţii pentru victimele incendiului din 30 octombrie.

Duminică, 13 decembrie, a decedat Ioana Raluca Pănculescu (36 de ani), care se afla într-o clinică din Germania.

- Ioana Raluca Pănculescu

Ioana Raluca Pănculescu, de 36 de ani, a fost transportată, la jumătatea lunii noiembrie, cu un avion militar, la o clinică din Germania de la Spitalul Bagdasar Arseni. Anunţul a fost făcut de familia tinerei şi confirmat de Ministerul Sănătăţii.

De profesie psiholog, ea îşi pieduse ambii părinţi în urmă cu mai mulţi ani. Pentru că Goodbye to Gravity era una din formaţiile sale preferate, a mers în clubul Colectiv cu mai mulţi prieteni pentru lansarea albumului "Mantras of War" .

Ioana era în stare foarte gravă, având arsuri pe o mare parte din corp şi complicaţii digestive. Cei care au vegheat-o, cât a fost în spital, au fost verii săi. De altfel, pentru ca familia să poată sta alături de ea în Germania, a fost lansată o campanie de strângere de fonduri.

Duminică, 22 noiembrie, a murit Alexandru Hogea, într-un spital din Viena. Avea 19 ani.

- Alexandru Hogea

Alexandru Hogea, tânărul care a murit duminică într-un spital din Viena, avea 19 ani, era din Sinaia şi era student la Facultata de Automatică şi Calculatoare din Bucureşti. Numărul celor care şi-au pierdut viaţa în tragedie ajungând la 60.

Alexandru Hogea era din Sinaia, unde a absolvit Colegiul "Mihail Cantacuzino".

După incendiul din Clubul Colectiv, el a fost internat la Spitalul Universitar cu arsuri pe apoape 60 la sută din suprafaţa corpului, iar în 7 noimebrie a fost transferat la spitalul austriac, în timp ce părinţilor lui li s-a spus că acesta va fi transferat la un spital din Bruxelles.

O adolescentă din Sinaia a creat, în 10 noiembrie, o campanie pe Facebook pentru susţinerea tânărului.

"Am înţeles că a fost intubat. Acum este în Viena, inernat la AKH! Haideţi să fim alături de Alex! Puteam fi noi în locul lui", arăta eleva din Sinaia.

Sâmbătă, 21 noiembrie, a murit Alexandru Mihai Iancu, care avea 22 de ani şi era internat în stare critică la Spitalul "Sfântul Ioan".

- Alexandru Iancu

Alexandru Mihai Iancu, rănit în incendiul din clubul Colectiv şi decedat sâmbătă, la Spitalul "Sf. Ioan", din Capitală, avea 25 de ani, era din Bucureşti, absolvise Academia de Studii Economice (ASE), era pasionat de muzică şi cânta la chitară.

Alexandru Mihai Iancu, rănit în incendiul din 30 octombrie, din clubul Colectiv era internat în stare critică la Spitalul "Sf Ioan" din Capitală.

"Acum, în noaptea asta, prietenul vostru Alex are nevoie de gândurile voastre bune şi de rugăciunile voastre. Dumnezeu să îl ajute!", a scris tatăl lui Alexandru Iancu, vineri noapte, pe pagina de Facebook a tânărului.

Alexandru Iancu era din Bucureşti şi absolvise Academia de Studii Economice, potrivit informaţiilor de pe profilul său de pe pagina de socializare.

Tânărul era un mare pasionat de muzică şi cânta la chitară. De asemenea, Alexandru Iancu era fan Goodbye to Gravity, postând pe pagina de socializare mai multe videoclipuri ale formaţiei şi îndemnându-şi, pe 29 octombrie, prietenii de pe pagina de socializare să meargă la concertul trupei din clubul Colectiv.

"Te-ai dus printre stele, Johnny Depp al nostru! Mă bucur că te-am cunoscut, om minunat! Condoleaţe familiei!", a scris una dintre prietenele tânărului, pe pagina acestuia de Facebook.

Vineri, 20 noiembrie, a încetat din viaţa Andreea Ştefan, una dintre victimele care a fost transferată la o clinică din Germania de la Spitalul Sfântul Ioan.

- Andreea Ştefan

Andreea Ştefan, tânăra de 28 de ani, din Râmnicu Vâlcea, rănită în incendiul din clubul Colectiv, care a murit, vineri dimineaţă, la o clinică din Germania, fusese operată de către medicii din oraşul Bochum săptămâna trecută, pentru a i se pune grefe de piele.

În seara de 8 noiembrie, fata a fost transferată la Clinica pentru Chirurgie Plastică şi Răniţi cu Arsuri Grave, din oraşul Bochum, Germania, iar ulterior a fost operată de către medicii germani pentru a i se pune grefe de piele, potrivit unei postări din 12 noiembrie, de pe site-ul în liniedreapta.net.

Rude şi apropiaţi ai Andreei Ştefan au făcut apel, în repetate rânduri, pe reţeaua de socializare şi pe site-ul inliniedreapta.net, la toate persoanele care doreau şi puteau să contribuie cu sume de bani pentru recuperarea tinerei, în acest sens pe numele tatălui fetei, Coriolan Ştefan, fiind deschis un cont pentru donaţii.

Andreea Ştefan locuia în Bucureşti şi, din anul 2012, lucra ca HR Administrator la Accenture România.

Potrivit informaţiilor de pe profilul de Facebook al Andreei Stefan, înainte de a lucra la compania Accenture România, aceasta a lucrat la Fondul Naţional de Garantare a Creditelor pentru Întreprinderi Mici şi Mijlocii (FNGCIMM), unde a fost Business Analyst.

Andreea Ştefan a absolvit Facultatea de Administraţie Publică a Şcolii Naţionale de Studii Politice şi Administrative, din Bucureşti.

Conform profilului de Facebook, Andreea Ştefan era iubitoare de pisici, dovadă fiind numeroasele postări cu feline, dintre care unele îi aparţineau.

Tânăra de 28 de ani avea, potrivit informaţiilor de pe pagina sa de Facebook, o relaţie cu Marvin Nicodemus, din Frankfurt, Germania, pe care cei doi au anunţat-o pe reţeaua de socializare în 24 aprilie 2015.

La spitale din Germania au ajuns cinci răniţi din Colectiv, trei au plecat pe cont propriu, printre care şi un cetăţean german, iar alte două, printre care şi Loredana Dărăscu, au fost transferate din spitale din Capitală. Loredana Dărăscu a murit în 13 noiembrie, la clinica din Germania.

Joi, 19 noiembrie, a încetat din viaţa Ana Albu, una dintre victimele internate la Spitalul de Arşi.

- Ana Albu

Ana Albu locuia în Marea Britanie şi venise în România pentru a-şi serba ziua de naştere, ea mergând, împreună cu fratele său, să sărbătoarească în clubul Colectiv.

Ana Albu a fost grav rănită în incendiul din Colectiv, iar prietenii ei, care îi spuneau Elsa, au trimis o petiţie premierului britanic, David Cameron, pentru ca ea să fie transferată în Marea Britanie, ţară în care locuia de 11 ani.

Petiţia, semnată de prietenii ei din Marea Britanie, a fost intitulată "Aduceţi-o pe Elsa acasă!". Ei aminteau că Elsa era rezident în Marea Britanie de 11 ani, perioadă în care a plătit taxe statului, şi susţineau că sistemul de asigurări britanic ar trebui să-i acorde ajutorul.

Luni, 16 noiembrie, bilanţul tragediei din Colectiv a ajuns la 56 de decese, după ce Ioana Victoria Geambaşu a murit la Spitalul "Sfântul Ioan" din Capitală.

- Ioana Victoria Geambaşu

Ioana Victoria Geambaşu, din Mizil, judeţul Prahova, avea 18 ani, luase bacalaureatul cu media 9.51, era olimpică la matematică şi dorea să devină arhitect.

Tânăra, internată în stare critică, intubată, a murit din cauza arsurilor de căi respiratorii suferite în incendiul din clubul Colectiv. Ioana Victoria Geambaşu s-a stins sub privirile neputincioase ale mamei sale, care era medic chirurg în spitalul din Mizil.

În vara acestui an, Ioana Victoria Tocilescu a absolvit Liceul Teoretic "Grigore Tocilescu" din Mizil şi a promovat bacalaureatul cu media 9.51. Tânăra împlinise 18 ani în august, era olimpică la matematică, iubea ştiinţele exacte şi voia să devină arhitect.

Prietenii Ioanei Victoria Geambaşu au scris pe reţelele de socializare mesaje de încurajare în toată perioada în care tânăra a fost internată şi au sperat până în ultima clipă că aceasta se va face bine. Luni, prietenii Ioanei Geambaşu au transmis mesaje de condoleanţe familiei acesteia. "Speram să nu fie adevărat ... Dumnezeu îşi alege doar oamenii buni, dar ne-ai părăsit prea devreme", a scris o prietenă a Ioanei Victoria Geambaşu.

Vineri, 13 noiembrie, la două săptămâni de la producerea tragediei, şi-a pierdut viaţa Loredana Dărescu, una dintre victimele transferate în unităţile medicale din străinătate.

- Loredana Dărescu

Loredana Dărescu avea 29 de ani, era din Brăila şi lucra la Bucureşti pentru o companie americană.

După incendiul din 30 octombrie, din clubul Colectiv, familia şi prietenii tinerei au creat o pagina Facebook, "Donaţi pentru Loredana Dărescu", dar şi un site cu numele ei, tot pentru strângerea de fonduri.

Ea a fost transferată în stare gravă, în 10 noiembrie, de la Spitalul de Arşi din Capitală, la BG Clinic Ludwigshafen din Germania, unde a trecut printr-o intervenţie chirurgicală.

Pe 12 noiembrie, au încetat din viaţă alte trei persoane la Spitalul Floreasca şi la Bagdasar-Arseni, printre aceştia numărându-se şi prietena solistului Goodbye to Gravity, Mădălina Strugaru.

- Claudiu Bogdan Istrate

Claudiu Bogdan Istrate avea doar 22 de ani şi era internat în stare gravă, intubat, la Spitalul "Bagdasar-Arseni" din Capitală. Acesta avea arsuri pe corp şi arsuri de căi respiratorii, potrivit unor surse medicale.

În Spitalul Bagdasar-Arseni mai sunt internaţi 12 răniţi în incendiul din 30 octombrie.

- Mădălina Strugaru

În cursul zilei de miercuri au murit doi răniţi ce fuseseră transportaţi în străinătate: Alexandru Pascu, care a fost transportat cu o aeronavă a Ministerului Afacerilor Interne pentru a fi transferat într-un spital din Franţa, dar care a murit pe aeroportul din Paris, şi Vlăduţ Roberto Andy, care era internat din noaptea de duminică spre luni într-un spital din Chelmsford, Marea Britanie.

- Alexandru Pascu

În urma incendiului din clubul Colectiv, Alexandru Pascu (33 de ani), a fost internat, în stare gravă, la Spitalul de Urgenţă Floreasca. El a fost supus unei intervenţii chirurgicale dificile, iar starea sa s-a înrăutăţit începând de săptămâna trecută.

Familia lui Alexandru Pascu a vrut şi săptămâna trecută să îl transfere într-un spital din Germania, însă starea acestuia s-a înrăutăţit şi exista riscul să apară complicaţii în timpul transportului.

Miercuri, el a fost transportat cu o aeronavă a Ministerului Afacerilor Interne pentru a fi transferat într-un spital din Franţa. Alex Pascu a murit însă pe aeroport, la Paris, unde aeronava a aterizat înainte de ora 19.30.

Într-o publicaţie de profil, Metalfan, Alex Pascu declara, întrebat fiind dacă numele albumului lansat în 30 octombrie 2015, Mantras of War, are un substrat politic cu privire la situaţia fierbinte din zona României, şi anume conflictul din Ucraina sau este doar un nume care sună bine, Alex Pascu a răspuns: "Am încercat să găsim "firul roşu" care leagă acest album, iar tematica versurilor de multe ori era conflictul - nu neapărat conflictul armat propriu-zis, cât conflicte interioare, spirituale sau personale. A fost un moment chiar amuzant când Kostas Kalimeris, inginerul care a mixat albumul, după ce a ascultat un pasaj foarte heavy, a exclamat încântat: „Sounds like WAR!”. Ne-a plăcut ideea de contradicţie a mantrelor - care, în esenţă sunt incantaţii pozitive - cu războiul şi conflictul".

Pe 11 noiembrie, şi-a pierdut viaţa Vlăduţ Roberto Andy, un tânăr de doar 19 ani.

- Vlăduţ Roberto Andy

Vlăduţ Roberto Andy, care era internat din noaptea de duminică spre luni într-un spital din Chelmsford, Marea Britanie, a murit la câteva ore după Elena Niţu. Tânărul împlinea miercuri 19 ani.

Acesta fusese internat în 30 octombrie, după incendiul din clubul Colectiv, în Spitalul Universitar de Urgenţă Bucureşti, în stare critică, din cauza arsurilor de căi respiratorii şi a arsurilor de pe corp.

Pe 10 noiembrie, au încetat din viaţă Tudor Golu şi Elena Niţu, doi dintre pacienţii transferaţi, duminică noapte, în spitale din Marea Britanie.

- Elena Niţu

Elena Niţu a decedat într-un spital din Liverpool. După incendiul din Clubul colectiv, Elena Niţu a fost internată în stare critică la Spitalul de Arşi, având arsuri pe mare parte din corp şi arsuri de căi respiratorii.

În seara tragediei, Elena Niţu a mers în clubul Colectiv împreună cu prietenul ei, care a reuşit să iasă, dar s-a întors la scurt timp să o scoată şi pe prietena sa. În câteva minute a reuşit să o tragă afară şi pe Elena, însă starea acesteia era foarte gravă. Iniţial, Elena a fost conştientă şi a vorbit cu mama sa, care a ajuns la clubul Colectiv înainte să fie dusă cu ambulanţa la spital. La scurt timp ce a vorbit cu mama sa, tânăra şi-a pierdut cunoştinţa, fiind dusă la Spitalul Clinic de Chirurgie Plastică, Reparatorie şi Arsuri, unde a fost intubată şi ventilată mecanic.

După nouă zile în care a stat internată în Spitalul de Arşi, Elena Niţu a fost transferată într-o clinică din Marea Britanie, însă două zile mai târziu a decedat.

"Din păcate, seara de 10 noiembrie 2015 a adus doliu în liceul nostru. Dumnezeu a mai chemat la el un înger. Colega noastră Elena s-a stins din viaţă după 11 zile de luptă, într-un spital din Liverpool. Această pierdere a lăsat o durere enormă în sufletele noastre. Nu te vom uita niciodată! Condoleanţe familiei îndurerate!", au scris colegii Elenei Niţu pe pagina de Facebook a liceului.

- Tudor Golu

Tudor Golu avea 28 de ani şi era chitaristul formaţiei Axial Lead, artist grafic, animator 2D şi 3D şi cel care a făcut videoclipul melodiei "The day we die", al trupei Goodgye to Gravity.

Acesta a fost transferat duminică seară într-un spital din Birmingham, Marea Britanie, el fiind din 30 octombrie, după incendiul din Colectiv, internat la Spitalul Universitar de Urgenţă Bucureşti, în stare critică.

Marţi, Tudor Golu a decedat, din cauza arsurilor care i-au cuprins o mare suprafaţă din corp şi a arsurilor de căi respiratorii.

Pe 9 noiembrie, au decedat două persoane: jurnalista şi fotografa Teodora Maftei şi fotograf ul Liviu Zaharescu.

- Liviu Zaharescu

Ultima persoană care a decedat dintre răniţii din incendiul din Colectiv este Liviu Zaharescu, un tânăr din Braşov, care lucra ca fotograf pentru o publicaţie online de muzică rock.

Liviu Zaharescu era originar din Braşov şi absolvise Facultatea de Marketing a Academiei de Studii Economice Bucureşti.

Lucra, din 2010, ca fotograf de concerte pentru publicaţia online Let's Rock România.

Potrivit surselor citate, tânărul a fost internat la Spitalul de Arşi în 30 octombrie, în stare critică, având arsuri pe o mare suprafaţă din corp şi pe căile respiratorii.

- Teodora Maftei

Pasionată de fotografie, Teodora Maftei, în vârstă de 36 de ani, editor la Pro TV, se pregătea înainte de tragedia din Colectiv de lansarea unei noi expoziţii personale, intitulată "London Unedited - a series of unphotoshopped photos by Teodora Maftei", al cărei vernisaj era programat pentru 2 noiembrie.

Reporter, redactor, fotograf si blogger, Teodora Maftei a cutreierat lumea-n lung şi-n lat, surprinzând unele dintre cele mai frumoase imagini, o parte dintre acestea fiind publicate pe site-ul său, teo.photography, informează Pro TV.

După incendiul din clubul Colectiv, Teodora Maftei (36 de ani), editor la Pro TV, a fost internată la Spitalul de Arşi din Capitală, în stare critică, cu arsuri pe mare suprafaţă din corp şi cu arsuri de căi respiratorii. În 4 noiembrie, Teodora Maftei a fost transferată la Spitalul Hadassah Medical Center din Ierusalim, conform Intermedicas.

Pe 8 noiembrie, patru persoane rănite în incendiul de la clubul Colectiv şi-au pierdut viaţa: Alexandra Rădulescu, Ayberk Manci, Dan Matei Alexandru şi Bogdan Enache.

- Alexandra Rădulescu

Alexandra Rădulescu, căreia prietenii îi spuneau Sandy, avea 26 de ani, era din Braşov şi lucra ca barmaniţă în clubul Colectiv din Bucureşti. Aceasta era la muncă în seara în care a izbucnit incendiul şi a fost grav rănită.

Ea a fost internată în stare gravă la Spitalul Floreasca din Capitală, având complicaţii mari la plămâni, potrivit unor mesaje ale unor prieteni ai acesteia publicate pe Facebook. Aceştia au încercat în ultimele zile să strângă fonduri pentru a o ajuta pe Alexandra.

- Ayberk Manci

Ayberk Manci, cetăţean turc, era student la Facultatea de Studii Economice a Universităţii din Izmir şi se afla în România prin programul universitar Erasumus. Tânărul turc fusese rănit grav în incendiul din Clubul Colectiv din Bucureşti şi a murit la Spitalul Floreasca.

- Dan Matei Alexandru

În vârstă de 26 de ani, Dan Matei Alexandru era din Bucureşti şi a murit la Spitalul de Arşi.

- Bogdan Enache

Bateristul trupei Goodbye to Gravity, Bogdan Enache, a murit, duminică seară, după ce a intrat în stop cardiorespirator în aeronava care îl transporta la o clinică din Elveţia şi care a fost întoarsă din drum.

Bogdan Enache este al treilea membru al trupei Goodbye to Gravity care îşi pierde viaţa în urma incendiului din clubul Colectiv, după Vlad Ţelea şi Mihai Alexandru. Ceilalţi doi membri ai trupei sunt grav răniţi.

Pe 7 noiembrie, nouă persoane rănite în urma incendiului din Colectiv şi-au pierdut viaţa - şapte în spitale din Capitală şi două imediat ce au fost transferate în Olanda: Daniel Ciobanu, Ionuţ Cosmin Popescu, Ionuţ Maior, Adrian Popa, Tullia Ciotola, Florin Popescu, Mavi Serian, Andra Elena Toader şi Alexandru Chelba.

- Daniel Ciobanu

Daniel Ciobanu, chitaristul trupei Prea Târziu, era în 30 octombrie în clubul Colectiv pentru a filma concertul trupei Goodbye to Gravity. Acesta avea 39 de ani, era tatăl a doi copii şi se ocupa şi de producţie audio-video, potrivit cumnatului acestuia, Andrei Ciobanu.

El a murit sâmbătă dimineaţă, la Spitalul de Arşi.

Potrivit cumnatului acestuia, Andrei Ciobanu, Daniel Ciobanu a suferit arsuri grave pe o suprafaţă de 47% din corp şi o deteriorare severă a căilor respiratorii cauzată de toxinele inhalate în incendiul din Colectiv. "Pielea arsă s-a suprainfectat", a mai scris Andrei Ciobanu.

Daniel Ciobanu trebuia să fie transferat joi, la un spital din Israel. Decizia de transfer a fost luată după vizita profesorului David-Michael Linton, directorul secţiei de Terapie Intensivă din cadrul Hadassah Medical Center.

Vineri, reprezentanţii Spitalului de Arşi, întrebaţi despre Daniel Ciobanu, declarau că acesta era în stare foarte gravă şi a necesitat traheostomie de urgenţă.

"Medicii curanţi au considerat că ar avea mai multe şanse în străinătate. S-a luat legătura cu cei din Israel şi a venit un medic de ATI din Tel Aviv. Ei au un protocol care spune că nu pot primi un pacient decât după ce îl vede şi dă acceptul medicul lor. S-a dat acceptul, undeva în jurul orei 14.00 s-au făcut demersurile să vină un avion al lor şi un medic ATI specializat pe zbor. Când au venit să-l ia, la ora 21.30, au considerat ca transferul nu e foarte sigur, ca atare nu a fost preluat de avion şi de spital, pentru că ei au considerat că este periculos să fie transportat, pentru că se poate întâmpla ceva în timpul transportului. Medicii de aici nu au nicio legătură. Medicii de aici fac toate eforturile, ei au avut iniţiativa să fie transferat, pentru că este un pacient extrem de grav", spunea un medic de la Spitalul de Arşi.

"Noi am făcut toate eforturile, specialistul din Israel a venit şi a zis că şansele lui sunt de maximum 20-30 la sută. Am trimis toate documentele pacientului", mai spunea medicul de la Spitalul de Arşi.



- Ionuţ Costin Popescu

Ionuţ Costin Popescu era internat la Spitalul de Arşi şi avea arsuri pe 80 la sută din suprafaţa corpului, fiind de o săptămână în comă indusă. El a murit sâmbătă.

Ionuţ Costin Popescu, în vârstă de 32 de ani, era din Focşani, dar lucra în Bucureşti. Fiu al lui Valter Popescu, fost director al societăţii de termoficare din Focşani (ENET SA), şi al doctorului Anişoara Popescu, Ionuţ Costin Popescu s-a numărat printre victimele incendiului din clubul Colectiv, în care a decedat şi prietena tânărului, Monica Tănăsoiu, în vârstă de 35 de ani.

Fata era din Ploieşti, dar locuia în Bucureşti, unde lucra la o agenţie de publicitate. Monica Tănăsoiu a murit chiar în noaptea incendiului, fiind identificată de către mama sa, a doua zi, la morgă, după cercei.

- Ionuţ Maior

La Spitalul Universitar de Urgenţă Bucureşti a murit, sâmbătă, Ionuţ Maior (27 de ani). Soţia acestuia este internată, în urma incendiului din Colectiv, tot în Spitalul Universitar, aceasta fiind detubată recent, după ce mai multe zile a fost în stare gravă.

Ionuţ Maior era din Bacău şi a fost basist al trupei Bruma, potrivit informaţiilor de pe pagina sa de Facebook, unde el postase, în ultima perioadă, mai multe filmuleţe cu piese ale trupei Goodbye to Gravity, la al cărei concert se afla împreună cu soţia sa. Tânărul suferise arsuri grave după ce, în urma incendiului, s-a aruncat peste soţia sa pentru a o salva.

- Florin Popescu

Florin Cristian Popescu, bodyguardul clubului Colectiv, era internat la Spitalul SRI, în stare critică, cu pronostic rezervat.

Florin Cristian Popescu, în vârstă de 35 de ani, era din Bucureşti şi lucra ca bodyguard în clubul Colectiv. Acesta a fost grav rănit în incendiul din club, în timp ce încerca să salveze victime ale tragediei. El a decedat, sâmbătă, în Olanda, unde fusese transferat.

Florin Cristian Popescu nu mai avea părinţi, aceştia fiind decedaţi, iar după tragedia din Colectiv prietenii lui s-au mobilizat pe Facebook şi au distribuit fotografii cu el pentru a-i găsi rudele.

"Apel umanitar! Prietenul nostru drag Popescu Florin Cristian, fiul asistentei Bibi Iordănescu, este una dintre victimile teribilului incendiu. Din păcate, părinţii au decedat si nu cunoaştem nicio rudă sau un prieten apropriat. Este internat în stare foarte gravă la Spitalul SRI.( Terapie Intensiva). Vă rugăm frumos să ne ajutaţi cu distribuirea acestui mesaj!. Doar dacă suntem mai mulţi mesajul este văzut şi reuşim sa informăm în timp corespunzător familia. Ajutaţi-ne să îl salvăm!", scria un prieten al tânărului.

- Tullia Ciotola

Unul dintre răniţii care au murit în Olanda, unde fuseseră transferaţi sâmbătă, este o tânără italiancă, Tullia Ciotola, în vârstă de 20 de ani.

Presa din Italia a relatat despre ea că era studentă la Universita Orientale di Napoli şi se afla la Bucureşti în cadrul programului Erasmus. Tânăra a mers în clubul Colectiv în 30 noiembrie împreună cu alţi colegi din cadrul programului, doi spanioli, un turc şi un german. Atunci când a izbucnit incendiul, ea ar fi încercat să îşi găsească prietenii, dar bucăţi incandescente au căzut peste ea, tânără fiind transportată la spital cu arsuri pe 50 la sută din suprafaţa corpului.

Ea a fost internată la Spitalul SRI "Agrippa Ionescu", presa italiană relatând că avea plămânii grav afectaţi în urma incendiului, ceea ce făcea ca un eventual transfer al ei la o unitate medicală din Italia să fie exclus.

Părinţii tinerei au venit la Bucureşti de urgenţă, iar colegii săi de la universitatea din Napoli au afişat un banner cu mesaje de susţinere pentru tânără.

Tullia Ciotola a murit sâmbătă dimineaţă, la Rotterdam, unde a fost transportată cu o aeronavă militară, pentru a fi tratată într-un spital din Olanda.



- Mavi Serian

Mavi Serian avea 25 de ani şi era originară din Constanţa. Aceasta era absolventă a Facultăţii de Limbi şi Literaturi Străine (maghiară-engleză, promoţia 2012) şi a Masteratului de Studii Culturale Britanice (promoţia 2014) din cadrul Departamentului de Engleză al Universităţii din Bucureşti. Ea cunoştea mai multe limbi: turcă, engleză, spaniolă, franceză, maghiară şi coreeană.

Tânăra din Constanţa a fost ghid turistic, apoi a lucrat la Hewlett-Packard, iar din ultima lună a anului trecut era angajată la Oracle.

Mavi Serian a murit sâmbătă seară, la Spitalul "Bagdasar Arseni". De altfel, mai mulţi angajaţi ai Oracle au murit sau au fost răniţi în urma incendiului de la Colectiv.

- Andra Elena Toader

Andra Elena Toader, în vârstă de 30 de ani, era din Bacău şi lucra ca fotograf la un studio de evenimente. Ea se afla în clubul Colectiv în momentul declanşării incendiului alături de sora sa, Gabriela Toader Ursu, şi de prietenul ei, Andrei. Toţi trei au fost răniţi, potrivit unui mesaj publicat pe Facebook de o apropiată a acesteia, Alina Roxana Sociu.

Conform acesteia, după incendiu, Andra Elena Toader a fost "în comă indusă, având arsuri pe o mare parte a corpului şi căile respiratorii distruse de fumul toxic şi fierbinte inhalat".

"M-am trezit cu speranţa că am visat urât... Şi că Andra nu era în acel club blestemat. Şi că e ok, acasă (...) M-aş duce la Dumnezeu să îl întreb de ce nu a lasat-o să plece când a vrut şi s-a întors în club după aparatul foto exact când a început totul? De ce aşa... Chiar nu merita. Nu era satanistă. Nimeni de acolo nu era. Ieşise să sărbătorească cu sora ei, venită sa o viziteze. Era un om care ajuta alţi oameni. Sărmani", a mai scris pe Facebook Alina Roxana Sociu.

Andra Elena Toader a murit, sâmbătă seară, la Spitalul Floreasca din Capitală.

- Alexandru Chelba

Alexandru Chelba avea 33 de ani şi era fotograf, el fiind rănit grav la clubul Colectiv, unde filma atunci când s-a declanşat incendiul. Medicii spuneau că avea arsuri pe o suprafaţă mare din corp şi arsuri de căi aeriene.

În 4 noiembrie, Cabral a scris un text emoţionant despre Alex Chelba, prietenul său care la acel moment se lupta să supravieţuiască.

"E solid prietenul meu. Şi destul de înalt. Şi râdem mult. Cu toate că nu ştie de glumă, râdem mult. Alex Chelba îl cheamă. Şi e un capsoman şi-un fixist. Are 33 de ani şi e un băiat serios. Uneori chiar enervant de serios. Munceşte de rupe. Aleargă cu aparatul ăla al lui, cară multe kile de obiective, fuge dintr-un loc într-altul... ba fotografie, ba video. Nu ştie să zică nu. Cu toate că nu-i tace gura aia bogată... nu ştie să refuze. Sare să ajute, să sprijine, să rezolve. E un băiat extraordinar. Şi plâng ca un idiot pentru că nu-mi aduc aminte să-i fi spus vreodată cât de mişto cred că este", scria Cabral pe blogul său.

El spunea că Alex Chelba a fost la concertul susţinut în 30 octombrie în clubul Colectiv de către trupa Goodbye to Gravity şi filma atunci când s-a declanşat incendiul.

"Când s-a declanşat iadul, el filma, fix în partea cealaltă faţă de ieşirea blestematului club. Când s-a pornit totul, a încercat să iasă. N-a reuşit. A căzut la câţiva metri de ieşire, năucit de fumul toxic, simţind cum arde carnea pe el. Au început să-l calce oamenii în picioare. A reuşit să se mai târască unul sau doi metri... cineva din intrare l-a tras afară. Poate Despot, poate Rugină, poate Claudiu, poate un altul dintre cei care s-au dovedit a fi eroi în noaptea aia groaznică. L-au tras afară şi pe el şi pe aparatul lui, pe care instinctiv i se încleştaseră mâinile. Aparatul lui, cumpărat din multe, foarte multe ore de muncă. Aparatul lui, pentru care mai trebuie să muncească. Aparatul lui nou-nouţ şi care acum e o epavă", povestea Cabral.

El spunea că Alex Chelba a ajuns la spital pe picioarele sale şi a povestit ce s-a întâmplat cu amănunte. "Am ajuns să-l văd la câteva ore după, de la aeroport am alergat direct la el. Era intubat, începuseră să apară problemele. Am vorbit puţin, l-am certat, l-am necăjit că mă duc să mănânc falafel fără el... încercam să fac glume şi tot ce reuşeam era să-mi muşc buzele ca să nu-mi bubuie lacrimile", afirma Cabral.

"Ne-au mutilat prietenii (...) Ne-au nenorocit prietenii", a mai scris Cabral, relatând la momentul respectiv că Alex Chelba se chinuia să supravieţuiască.

"Am despăturit un cearşaf şi-am pus aparatul lui Alex pe el. De patru zile ne-am mutat la spital. De patru zile ne-am abandonat vieţile, de dimineaţă şi până în noapte stăm acolo. Dar acum e seară şi după ce-am despăturit un cearşaf i-am pus aparatul pe el. O epavă. Plastic ars, plastic crăpat, plastic topit. Până şi cauciucul e topit. Mă uit la aparatul ăsta şi mi-e groază să ştiu că şi carnea lui Alex a păţit la fel. Ştiu ce-am de făcut. I-l dau la reparat. Şi dacă nu se repară... îi fac rost de altul. Aparatul ăsta este viaţa lui. Dacă salvez aparatul... îl salvez şi pe el. Dacă repar aparatul nu-mi moare prietenul. Un om extraordinar, un fotograf bun, un om incredibil de muncitor. Şi de corect. Prietenul meu, Alex", spunea Cabral la momentul respectiv.

- Adrian Popa

În vârstă de 29 de ani, Adrian Popa lucra la Oracle, companie care a pierdut mai mulţi angajaţi în urma tragediei din Colectiv.

Colegii săi spun că era un profesionist în domeniul IT. În noaptea tragediei, el se afla în club împreună cu mai mulţi colegi, dar şi cu iubita lui, Oana Rotariu, una dintre victimele care acum se luptă pentru supravieţuire.

”Era pasionat de fitness, sport, mişcare în aer liber şi desen. Îi plăcea să călătorească şi să descopere lumea mereu înconjurat de prieteni. O fire veselă, mereu zâmbitor, ştia să fie serios şi profesionist când venea vorba de muncă. Era pasionat de tehnologie şi punea foarte mult suflet în ceea ce făcea. Adrian este ceea ce se cheama un om plin de viaţă. Rareori l-am văzut trist şi niciodată apatic. Iubea viaţa şi era iubit de toţi oamenii care îl cunoşteau. Un om de acţiune care punea mult suflet în tot ce făcea", îl descriu colegii săi pe Adrian.

Alte 32 de persoane şi-au pierdut viaţa în noaptea tragediei de la Colectiv şi în zilele imediat următoare. Acestea sunt:

3 noiembrie: Andreea Chiriac

2 noiembrie: Costel Cârlicean

1 noiembrie: Liliana Gheorghe, Mimi Voicu, Alexandra Matache

30 octombrie: Ştefan Andrei Hamed, Cătălina Ioniţă, Alexandru Cătălin Simion, Anda Ioana Epure, Petru Andrei Bucă, Mihaela Vieru, Maria Dorina Vulcu, Valentina Florea, Carmen Irina Opriţă, Gabriel Matei, Radu Palada, Tilie Nelu, Vlad Ţelea, Diana Elena Enache, Nicoleta Baldovin, Ioan Tripa, Paul Alexandru Georgescu, Adrian Rugină, Constantin Marian Ignat, Laurenţiu Marian Vârlan, Maria Ion, Ionuţ Valentin Fieraru, Mihai Cătălin Alexandru, George Claudiu Petre, Marius Ştefan Ruşitoru, Simona Livia Stan, Monica Tănăsoiu.

- Adrian Rugină

Adrian Rugină, care era toboşar al trupei Bucium, a murit la vârsta de 38 de ani, în incendiul din clubul Colectiv din Bucureşti.

Originar din Piatra-Neamţ, Adrian Rugină, care a fost şi membru al trupei Teuton, a ieşit printre primii din Colectiv după izbucnirea incendiului, însă s-a întors în club pentru a salva alte persoane, potrivit relatărilor de pe contul său de Facebook.

Adrian Rugină este una dintre cele două victime pentru care preşedintele Klaus Iohannis a conferit post-mortem Ordinul Naţional „Pentru Merit” în grad de Cavaler, în semn de apreciere pentru curajul, altruismul şi dăruirea de care au dat dovadă în timpul tragicului eveniment de la Clubul „Colectiv” din Bucureşti.

- Claudiu Petre

Bloggerul Claudiu Petre, în vârstă de 36 de ani, se numără, de asemenea, printre persoanele care şi-au pierdut viaţa în incendiu. Iniţial, acesta fusese dat dispărut în noaptea tragediei, fiind identificat ulterior de familie.

Presa a relatat că acesta reuşise să iasă din clubul unde a avut loc incendiul, dar că s-a întors să ajute persoanele rănite, lăsându-şi documentele şi telefonul mobil la un prieten.

Potrivit martorilor, bărbatul, cunoscut ca blogger şi fotograf, avea o corpolenţă atletică şi reuşise să scape din infernul declanşat în urma incendiului. El s-a întors, însă, ca să ajute o fată pe care a scos-o din club, după care s-a întors să salveze şi alţi oameni.

Claudiu Petre este cea de-a doua persoană căreia preşedintele Klaus Iohannis i-a conferit post-mortem Ordinul Naţional „Pentru Merit” în grad de Cavaler.

- Vlad Ţelea

Vlad Ţelea este unul dintre chitariştii trupei Goodbye to Gravity, care a concertat în clubul Colectiv în seara tragediei.

Share pe Facebook

Dacă ţi-a plăcut articolul, urmăreşte MEDIAFAX.RO pe FACEBOOK »

Conținutul website-ului www.mediafax.ro este destinat exclusiv informării și uzului dumneavoastră personal. Este interzisă republicarea conținutului acestui site în lipsa unui acord din partea MEDIAFAX. Pentru a obține acest acord, vă rugăm să ne contactați la adresa vanzari@mediafax.ro.