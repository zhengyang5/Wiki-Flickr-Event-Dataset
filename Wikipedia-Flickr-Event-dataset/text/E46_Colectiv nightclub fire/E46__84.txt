Cei trei șefi ai ISU București-Ilfov, inspectorul-şef colonel Mihai Mirel Guţă, prim-adjunctul Orlando Schiopu şi adjunctul Giani Aldoiu, care au fost suspendaţi din funcţii la aproape o lună de la tragedia din clubul Colectiv, au fost citați de către procurorii militari din cadrul DNA. Aceştia sunt audiați în dosarul în care au fost puși sub învinuire cei doi angajați ai Inspectoratului General pentru Situații de Urgență care se pare că ar fi fost la clubul Colectiv, ar fi făcut verificări, dar nu ar fi luat măsurile care se impuneau pentru prevenirea incendiului.

Cei doi angajaţi ai ISU, Antonina Radu şi Petrică George Matei, au fost arestaţi preventiv, fiind acuzaţi că au permis funcţionarea în continuare a clubului Colectiv, deşi ştiau că nu are aviz şi autorizaţie de securitate la incendiu. Potrivit Tribunalului Militar Bucureşti, care a judecat propunerile de arestare preventivă, Antonina Radu şi Petrică George Matei, în loc să informeze conducerea ISU şi să ia măsuri urgente pentru stabilirea posibilelor riscuri de incendiu din clubul Colectiv şi remedierea imediată a acestora, "prestau servicii pentru persoanele juridice şi fizice, care ar fi trebuit să fie controlate de aceştia, ceea ce e eveident, este total împotriva prevederilor legii şi regulamentelor care reglementează activitatea ofiţerilor ISU", potrivit Mediafax.

Instanţa a mai arătat că faptele celor doi sunt printre cele mai importante în lanţul cauzal care a dus în final la această catastrofă, dar "fără îndoială că în acest lanţ cauzal există şi mulţi alţi vinovaţi ale căror acţiuni sau inacţiuni au avut o contribuţie directă sau indirectă la producerea acestui eveniment, de la nivelul legislativ la nivelul administrativ".

Magistratul de la Tribunalul Militar a mai arătat că "este greu de imaginat cum un agent economic care sponsorizează masiv ISU (...) va putea fi controlat cu obiectivitate de inspectori aparţinând acestei instituţii masiv sponsorizate şi eventual sancţionat drastic de aceştia".

Instanţa a mai arătat că această "practică încetăţenită" ca organele de control să devină prestatori de servicii pentru cei controlaţi există la scară largă la diferite instituţii de control, ca atare, nu poate să nu fie în atenţia şefilor ierarhici ai celor doi angajaţi ISU, la toate palierele, deşi unii dintre aceştia a susţinut, "cu seninătate, că nu au avut cunoştinţă de faptele celor doi, că nu au fost informaţi".

Judecătorul a arătat că cei doi angajaţi ISU puteau să estimeze riscurile la care se expuneau persoanele care intrau în Clubul Colectiv.

Din cine e formată echipa managerială a ISU Bucureşti-Ilfov

Mihai-Mirel Guţă conduce Inspectoratul pentru Situaţii de Urgenţă "Dealul Spirii" Bucureşti - Ilfov din luna ianuarie a acestui an, iar până în luna mai a fost inspector şef împuternicit. Anterior, el a fost locţiitor şef direcţie la Centrul Operaţional Naţional al Ministerului de Iterne, ocupând această funcţie din aprilie 2008.

Conform declaraţiei de avere depuse în anul 2014, Inspectorul general al ISU Bucureşti- Ilfov deţine un apartament în Bucureşti de 68 de metri pătraţi împreună cu soţia, precum şi două autoturisme - Toyota, achiziţionat în anul 2007 şi Chevrolet, cumpărat în anul 2012. El nu are terenuri şi nici alte bunuri, potrivit declaraţiei sale de avere.

În document el a menţionat trei credite bancare de 10.800 de dolari, 8.500 de euro şi 35.000 de lei. Din declaraţia de avere reiese că acesta a încasat, în anul 2013, 64.678 de lei ca locţiitor şef I în cadrul IGSU.

Orlando Cătălin Şchiopu este prim-adjunc al inspectorului şef al Inspectoratului pentru Situaţii de Urgenţă "Dealul Spirii" Bucureşti - Ilfov începând cu 1 mai 2015, până la acea dată el fiind, timp de opt luni, detaşat la Departamentul pentru Situaţii de Urgenţă, în directa subordonare a secretarului de stat - şef al Departamentului pentru Situaţii de Urgenţă, respectiv Raed Arafat.

Din declaraţia de avere depusă în anul 2014, reiese că acesta are un apartament în Bucureşti, împreună cu soţia sa, de 37,40 de metri pătraţi, cumpărat în anul 2011 prin programul Prima Casă şi un autoturism Nissan din anul 2007. De asemenea, are două credite bancare de 41.800 de euro şi de 40. 000 de lei. În calitate de ofiţer în MAI, el a încasat, în 2013, 59.638 de lei şi alţi 2.530 de lei din cedarea folosinţei bunurilor.

Marian Giani Aldoiu ocupă funcţia de adjunct inspector şef şi inspector şef al Inspecţiei de Prevenire din cadrul Inspectoratului pentru Situaţii de Urgenţă "Dealul Spirii" Bucureşti – Ilfov şi are o experienţă de 18 ani în domeniul prevenirii şi stingerii incendiilor, conform CV-ului său. Este adjunctul şefului ISU Bucureşti-Ilfov din aprilie 2015. Până în 2014, el a fost, timp de zece ani, adjunctul şefului ISU Călăraşi şi şeful Inspecţiei de Prevenire din ISU Călăraşi.

Conform declaraţiei de avere depuse în iunie 2014, acesta are, la Călăraşi, trei terenuri intravilane în suprafaţă totală de 325 de metri pătraţi, o casă de 150 de metri pătraţi, un spaţiu comercial de peste 30 de metri pătraţi şi un autoturism Opel din anul 2006. În 2013, el a încasat, conform declaraţiei de avere, 54.533 de lei pentru activitatea depusă în cadrul ISU Călăraşi.

Premierul Dacian Cioloş a declarat, miercuri, în şedinţa de guvern, că vrea să se asigure că persoanele care au fost la conducerea ISU Bucureşti-Ilfov şi care au fost suspendate din funcţii vor fi demise şi nu se vor mai putea întoarce în sistem.

Într-un interviu acordat Realitatea TV, secretarul de stat în MAI, Raed Arafat, a explicat că nu îşi va prezenta demisia doar pentru a fugi de responsabilitate.



"Demisia are două sensuri: să-ţi asumi o responsabilitate pentru că ai greşit şi pentru că n-ai prevăzut şi n-ai făcut (...) sau să fugi de responsabilitate şi să pleci şi să spui 'nu mă interesează'. Acest lucru, eu nu îl voi face", a spus secretarul de stat. "Nu fug de răspundere. Dacă găsesc că am greşit sau am neglijat eu, personal, ceva, atunci mă pun la dispoziţia premierului şi spun că am greşit", a spus Arafat.



