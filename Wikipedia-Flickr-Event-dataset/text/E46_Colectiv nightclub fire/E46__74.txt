Dacian Cioloş, despre întrevederea cu David Cameron:

Am insistat mai mult pe dezvoltarea relaţiileor de cooperare economică. Am convenit cu premierul britanic să continuăm pe această direcţie, să lucrăm pe o viziune economică de dezvoltare pe termen mediu. Am discutat despre propunerile pe care Marea Britanie le are pentru a îmbunăţi activitatea pe care o are în cadrul UE şi care să ducă la o abordare pozitivă privind rămânerea ei în UE. Am fost de acord cu lucrurile ridicate de premierul britanic, exceptând chestiunea drepturilor muncitorilor, a libertăţii de mişcare. Aici încercăm să găsim o soluţie pentru a nu încălca legile europene.

Discursul lui David Cameron la Cotroceni: „Vă mulţumesc foarte mult, domnule Preşedinte şi vă mulţumesc pentru că m-aţi primit astăzi, la Bucureşti. Este o plăcere să mă aflu aici. Am avut discuţii bune cu dumneavoastră şi cu Premierul. Marea Britanie şi România au relaţii importante, suntem parteneri în Uniunea Europeană, în NATO şi suntem buni parteneri de afaceri. Afacerile noastre de comerţ se ridică la 3,5 miliarde de euro, anul trecut. Suntem, de asemenea, parteneri energetici şi sprijinim necesitatea de a consolida securitatea energetică în Europa. Am conlucrat, aşa cum aţi spus, în faţa ameninţărilor şi pericolelor, mai ales în ajutarea victimelor de la clubul Colectiv, din octombrie. Astăzi am discutat despre cum putem să consolidăm cooperarea noastră pe mai departe în apărare, pe migraţie şi pe reforma Uniunii Europene.

În ce priveşte Apărarea, ca ţară care deja investeşte 2% din PIB, salutăm acest demers şi din partea României. Forţele noastre se instruiesc împreună şi astăzi am discutat cum putem să consolidăm această cooperare. România îşi consolidează flota navală şi există şi o oportunitate de a dezvolta această cooperare cu Marea Britanie.

În ce priveşte migraţia din Orientul Mijlociu şi din Africa am discutat cum putem să abordăm cauzele acestei migraţii, adică să facem mai mult, să reducem sărăcia şi conflictul care îi alungă pe aceşti oameni de la casele lor. Trebuie să spargem legătura între traficanţii de oameni. Marea Britanie îşi joacă rolul său în acest domeniu. Donăm în Siria, avem nave în Marea Mediterană şi oferim asistenţă practică ţărilor europene de primă linie cu vameşi din Marea Britanie care ajută la monitorizarea şi înregistrarea migranţilor.

Am discutat şi cum putem să reformăm Uniunea Europeană ca să o facem mai competitivă şi să rezolvăm îngrijorările poporului britanic cu privire la acest lucru. Marea Britanie este un membru important, un contributor net la Uniunea Europeană şi un partener important. Vreau ca Marea Britanie să rămână într-o Uniune Europeană reformată. De aceea doresc reforme importante care să rezolve îngrijorările poporului britanic. Aşa cum a spus şi Preşedintele Consiliului European, facem progrese dar, recunosc, în anumite domenii sunt mai dificile, mai ales în ceea ce priveşte reformele privind bunăstarea. Sprijin principiul liberei circulaţii, este un principiu de bază şi românii, ca şi alţi europeni, aduc o contribuţie valoroasă în Marea Britanie, în foarte multe domenii, dar nu am crezut niciodată că această libertate de mişcare va aduce atâţia oameni şi trebuie să rezolvăm toată această presiune care se exercită pe serviciile noastre publice. Migraţia netă în Marea Britanie ajunge la 300.000 de oameni pe an şi nu este sustenabilă. Deci trebuie neapărat să găsim modalităţi să rezolvăm această situaţie şi să ajutăm serviciile sociale pentru a ajuta la acest lucru.

La Consiliul de săptămâna viitoare vom discuta despre reformele pe care le-am propus şi sper că vom găsi soluţii în fiecare domeniu. Uniunea Europeană a arătat şi înainte că are flexibilitatea de a răspunde la îngrijorările statelor membre şi acum trebuie să facă din nou acest lucru. Vom începe în decembrie şi vom mai discuta în februarie. A fost o întâlnire foarte utilă. Mă bucur că sunt primul premier britanic care face o vizită bilaterală în România în acest secol. Sper să nu mai dureze încă 16 ani până venim din nou şi sper ca acest lucru să consolideze relaţiile dintre ţările noastre pe viitor. Vă mulţumesc!”