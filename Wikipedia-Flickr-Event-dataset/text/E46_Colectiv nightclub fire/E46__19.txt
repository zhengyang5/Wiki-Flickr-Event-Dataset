Procurorii au continuat, luni, audierile în dosarul privind incendiul din Clubul Colectiv. Patronii localului, Alin Anastasescu, Paul Gancea şi Costin Mincu au fost cu mandat în faţa procurorilor, iar în cursul serii au fost reţinuţi. Cei trei sunt cercetaţi pentru UCIDERE DIN CULPĂ, VĂTĂMARE DIN CULPĂ şi distrugere din culpă.

"Din datele și probele administrate ulterior a rezultat că incendiul s-a produs ca urmare a faptului că persoanele care aveau în administrare spațiul respectiv au încurajat și permis accesul unui număr de persoane mult peste limita admisă a clubului, în condițiile în care spațiul nu era prevăzut cu mai multe căi de evacuare în caz de urgență, precum și desfășurarea unui spectacol cu efecte pirotehnice (foc de artificii) în incinta acoperită a clubului, în condițiile amenajării interioare improprii unor astfel de activități, caracterizate prin existența unor materiale ușor inflamabile, montate cu încălcarea dispozițiilor legale și pentru evitarea costurilor suplimentare (obiecte de decor și pentru izolare fonică pe stâlpii de susținere, pereți si tavan, respectiv perete antifonat), cu consecința morții și vătămării corporale a mai multor persoane aflate în club", se arată într-un comunicat al Parchetului General.

Citeşte şi Niţu: Am audiat 40 de persoane. De ce a fost schimbată încadrarea în omor din culpă în cazul incendiului

Alin Anastasescu a fost scos din sediul Parchetului încătuşat, puţin după ora 18.30, el fiind reţinut pentru 24 de ore. Paul Gancea a fost transportat în arest puţin după ora 20.30, iar Costin Mincu puţin după ora 22.30.

Citeşte şi Inspectorii ANPC au controlat clubul Colectiv cu o zi înainte de tragedie. Ce au constatat

Procurorul de caz de la Parchetul Înaltei Curţi de Casaţie şi Justiţie (PICCJ) a stabilit că cei trei asociaţi ai firmei Colectiv Club, care deţin clubul, trebuie să fie din nou audiaţi, după ce aceştia au răspuns întrebărilor anchetatorilor şi în noaptea de vineri spre sâmbătă, la scurt timp după incendiul în care au murit 30 de oameni şi alţi aproximativ 200 au fost răniţi.

Martori ai tragediei de la Clubul Colectiv urmau să fie şi ei audiați luni la Poliția Capitalei, după ce procurorii vor dispune acest lucru, au anunțat pentru Agerpres surse din DGPMB.

INCENDIU COLECTIV. Persoanele decedate în incendiu au fost intoxicate cu fum şi gaze toxice, potrivit INML

Parchetul de pe lângă Înalta Curte de Casație și Justiție a preluat de la Parchetul Capitalei ancheta în cazul incendiului de la Clubul Colectiv.

"Considerentele care au stat la baza preluării au vizat caracterul complex al cauzei determinat de împrejurările în care s-a produs incendiul, de urmările grave ale acestuia și constatând că pentru finalizarea urmăririi penale este necesar a se efectua o multitudine de acte de urmărire penală cu implicarea unor structuri centrale ale altor autorități, fiind necesară și alocarea de resurse logistice suplimentare", anunța sâmbătă, printr-un comunicat de presă, Parchetul General.

O echipă de procurori ai Secției de urmărire penală și criminalistică — Biroul de criminalistică efectuează, împreună cu efective de polițiști de la IGPR — DIC și Serviciul Omoruri din DGPMB, cercetări la fața locului.

Cine sunt patronii Clubului Colectiv: Alin Anastasescu, acţionar principal

Acţionarul principal al Colectiv Club SRL, firma care deţine clubul în care s-a produs tragedia, este Alin Anastasescu, acesta mai având alţi doi asociaţi. Alin George Anastasescu deţine 47% din acţiuni, Costin Mincu 23% şi Paul Cătălin Gancea 30%.

Alin George Anastasescu este din Voluntari, judeţul Ilfov, şi are 28 de ani. Costin Mincu are 36 de ani şi este din Bucureşti, sectorul 6, iar Paul Cătălin Gancea are 28 de ani şi este tot din Bucureşti, sectorul 6.

Patronii clubului Colectiv fac acuzaţii grave: Tragedia a fost provocată de organizatorii concertului

Pe pagina sa de Facebook, Alin Anastasescu menţionează că este managing partner şi co-fondator al clubului, iar pe contul Linkedin Alin Anastasescu precizează că este absolvent al Facultăţii de Arte.

Din mai 2013, el este co-fondator şi managing partner la Clubul Colectiv, iar din ianuarie 2011 este şi producător la Cevadevis.ro., unde a realizat materiale de publicitate pentru branduri cunoscute şi a mai organizat evenimente la firma Sasquatch pentru brandul Mountain Dew. Anastasescu a mai lucrat pentru compania Emagic Entertainment/Danube Event Services la organizarea unor concerte pe care renumite trupe internaţionale le-au susţinut în România.

Clubul Colectiv se află pe strada Tăbăcarilor nr. 7 din Sectorul 4 al Capitalei şi funcţionează într-o hală din fosta fabrică "Pionierul". Vineri seară, clubul găzduia un concert al trupei Goodbye to Gravity, pentru lansarea unui nou album - "Mantras of war". Intrarea la acest concert a fost liberă, iar accesul în club s-a făcut începând cu ora 20.30.