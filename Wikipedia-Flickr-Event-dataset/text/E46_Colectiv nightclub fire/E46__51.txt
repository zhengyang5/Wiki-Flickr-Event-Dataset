Cântăreaţa Delia a anunţat pe pagina sa de Facebook că îşi anulează/ amână concertele programate în perioada următoare, din respect pentru victimele incendiului care a avut loc, vineri seară, în Clubul Colectiv din Bucureşti, soldat cu 27 de morţi şi alţi aproximativ 200 de răniţi. Luna Amară a decis să anuleze concertul pe care urma să îl susţină, sâmbătă seară, la Bacău, iar Dan Byron, solistul trupei byron, a anunţat că nu va mai concerta sâmbătă la Clubul Ţăranului din Capitală.

Share pe Facebook 1074 afişări

"Din respect pentru familiile îndurerate, în urma incidentului de aseară, concertele mele din perioada următoare, începând cu cel din seara asta în Bamboo, sunt anulate/amânate. Sunteţi în gândurile şi rugăciunile mele. Sunt îndurerată, nu am cuvinte", a scris Delia în mesajul său de pe Facebook.

Formaţia Luna Amară trebuia să susţină un concert, sâmbătă, în Valhalla Club din Bacău, dar au contramandat spectacolul: "Suntem cu toţii foarte trişti din cauza tragediei de la clubul Colectiv din Bucureşti. Sunt oameni din public şi prieteni care au decedat, sunt colegi muzicieni care nu mai sunt printre noi, alţii sunt în stare critică. Am decis să anulăm concertul din Bacău din această seară, din respect pentru memoria celor dispăruţi şi durerea familiilor. Ne cerem scuze celor care ne aşteptau acolo, dar nu întotdeauna «the show must go on»... E o zi tristă pentru noi toţi".

Dan Byron, solistul trupei byron, a anulat spectacolul de sâmbătă de la Clubul Ţăranului din Capitală: "N-am cum să cânt în seara asta la Clubul Ţăranului, nu după noaptea trecută...", a scris, pe contul de Facebook, Dan Byron, solistul formaţiei byron.

De asemenea, informaţia a fost confirmată pe pagina de Facebook a trupei byron: "Suntem şocaţi şi îndureraţi în urma tragediei de aseară. Dan nu va mai susţine concertul de astăzi de la Clubul Ţăranului. Gândurile noastre sunt acum alături de cei care au fost ieri în Colectiv şi de familiile şi apropiaţii lor. Numerele de telefon pentru informaţii puse la dispoziţie de autorităţi sunt 021 313 06 05, 021 312 25 47, 021 206 92 91. Facem apel către toţi cei care îndeplinesc condiţiile necesare să meargă la Centrul de Transfuzie Sanguină Bucureşti sau la spitalele Universitar, Floreasca, Fundeni, Militar şi să doneze sânge astăzi şi în zilele următoare".

Un incendiu s-a produs vineri seară în Clubul Colectiv din centrul Capitalei, în care şi-au pierdut viaţa 27 de oameni, iar alţi aproximativ 200 au fost răniţi. La acest moment, 146 de persoane sunt internate în 12 spitale din Bucureşti.

Vineri seară, clubul găzduia un concert al trupei Goodbye to Gravity, pentru lansarea unui nou album - "Mantras of war". Intrarea la acest concert a fost liberă, iar accesul în club s-a făcut începând cu ora 20.30.

Share pe Facebook

Dacă ţi-a plăcut articolul, urmăreşte MEDIAFAX.RO pe FACEBOOK »

Conținutul website-ului www.mediafax.ro este destinat exclusiv informării și uzului dumneavoastră personal. Este interzisă republicarea conținutului acestui site în lipsa unui acord din partea MEDIAFAX. Pentru a obține acest acord, vă rugăm să ne contactați la adresa vanzari@mediafax.ro.