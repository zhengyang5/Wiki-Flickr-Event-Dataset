O angajată a firmei Golden Ideas Fireworks Artists, care a furnizat artificiile din Colectiv, le-a spus anchetatorilor că nu a existat niciun fel de contract între firma la care lucrează şi Digidream pentru focul de artificii de la club, ci a fost redactat ulterior de urgenţă.

Share pe Facebook 4757 afişări

Andreea Sârbu, angajată a firmei Golden Ideas Fireworks Artists, le-a povestit anchetatorilor că a existat doar o înţelegere verbală, pe 29 octombrie, pentru livrarea artificiilor la clubul Colectiv, urmând ca un contract să fie semnat pe 31 octombrie.

"De la Niţă Daniela Ioana am aflat că a fost doar o înţelegere verbală, contractul urmând să fie semnat pe data de 31.10.2015, chiar dacă evenimentul a avut loc în data de 30.10.2015. Efectiv, nu a fost contract semnat între firma noastră şi Digidream (formaţia Goodbye to Gravity- n.r.). Contractul a fost redactat sâmbătă, pe 31.10.2015. Eu am redactat contractul şi mi-a fost dictat de Niţă Daniela Ioana. Practic, dacă cineva ar fi verificat calculatorul, ar fi văzut la ce dată a fost redactat contractul", a declarat Andreea Sârbu, în faţa anchetatorilor.

Aceasta a precizat în faţa procurorilor Parchetului instanţei supreme că ştie că Daniela Niţă, administratorul firmei Golden Ideas Fireworks Artists, a vorbit cu Adrian Rugină, pe 29 octombrie, pentru semnarea contractului.

"Din câte ştiu eu, Niţă Daniela Ioana a vorbit cu Adrian Rugină (reprezentant Digidream), joi seară, pe 29 octombrie 2015, să se întâlnească sâmbătă să semneze contractul. În mod efectiv, nu a existat niciun fel de contract între firma noastră şi Digidream pentru focul de artificii din seara de 30 octombrie 2015. A fost redactat de urgenţă pe 31 octombrie 2015", a mai precizat Andreea Sârbu, în faţa anchetatorilor.

Angajata Golden Ideas Fireworks Artists le-a povestit anchetatorilor şi ce tip de artificii trebuiau folosite în clubul Colectiv şi cine le-a montat.

„La montajul artificiilor în incinta clubului, au participat efectiv Zaharia Viorel şi Moise Marian. Efectiv la club a ajuns şi Neagu Alexandru, dar în incinta clubului au intrat doar Moise Marian şi Zaharia Viorel. Nu ştiu sigur dacă Neagu Alexandru a ajuns şi el la clubul Colectiv. Eu ştiu că urmau să fie montate la clubul Colectiv nişte artificii, cărora eu le spun jerbe, dar eu nefiind pirotehnician, nu pot spune specificaţia acestora. Eu ştiam că vor fi montate două tuburi de CO 2, dar ulterior am aflat că vor fi montate şi aceste artificii tip jerbe", a precizat Sârbu, la audieri.

Andreea Sîrbu le-a spus procurorilor şi cum l-a ajutat pe Cristian Niţă să şteargă sau să ascundă documente pe care conducerea firmei le considera incriminatoare.

"A doua zi după eveniment, în data de 31.10.2015, mă aflam la mine acasă. Am fost sunată de Moise Adriana sau Niţă Daniela Ioana, nu mai reţin exact, spunându-mi că este Niţă Cristian la birou şi să-l sun şi să-i spun să şteargă din calculator actul adiţional dintre societatea noastră şi formaţia care a organizat evenimentul din data de 30.10.2015. L-am sunat pe Niţă Cristian şi am vorbit cu el la telefon şi i-am spus să şteargă documentul respectiv, adică actul adiţional de la contract din calculator. I-am spus să-l şteargă inclusiv din coş. (...) Precizez că Niţă Daniela anterior, în cursul zilei de 31.10.2015, îmi spusese mie să şterg acele documente, dar am uitat, astfel că l-am sunat pe Niţă Cristian şi i-am spus ce să facă. De asemenea, deoarece Moise Adriana m-a rugat să şterg şi folderul cu colaboratorii, i-am transmis acest lucru telefonic lui Niţă Cristian. I-am spus să treacă pe un hard extern întregul folder, după care să ia hardul respectiv şi să-l ţină la el sau să mi-l dea mie. Hardul se află în prezent la mine acasă. Pe hard ar trebui să se afle folderul cu colaboratorii. Precizez că acel contract nu mai există în format electronic, nici pe hardul care e la mine", a mai spus angajata în faţa anchetatorilor.

Andreea Sârbu a precizat că a fost surprinsă când a aflat că acel contract pentru furnizarea artificiilor la clubul Colectiv trebuie şters, dar nu a pus întrebări pentru că i-a fost teamă că va rămâne fără un loc de muncă.

"Precizez că în alte situaţii nu mi s-a mai cerut să şterg documente, singura dată când au fost şterse documente a fost în data de 31.10.2015. Mă refer la ştergerea contractului dintre firma noastră şi formaţia care a organizat concertul din clubul Colectiv, din seara de 30.10.2015. Contractul care a fost şters din calculator a fost întocmit pe data de 31.10.2015", a precizat angajata.

Întrebată de anchetatori cine a hotărât care va fi scenariul efectelor pirotehnice în seara de 30 octombrie la Clubul Colectiv, Andreea Sârbu a precizat că "s-a stabilit telefonic între Niţă Daniela Ioana şi Adrian Rugină. Niţă Daniela Ioana a desemnat oamenii care să facă aceste activităţi, în conformitate cu solicitarea lui Adrian Rugină”.

Ulterior, arată anchetatorii, martora ”a pus la dispoziţia organelor de urmărire penală hardul extern pe care au fost mutate documentele indicate în declaraţie” iar dispozitivul ”urmează a fi expertizat tehnic în vederea identificării şi valorificării eventualelor mijloace de probă”.

Adrian Rugină, care era toboşar al trupei Bucium, a murit la vârsta de 38 de ani, în incendiul din clubul Colectiv din Bucureşti.

Originar din Piatra-Neamţ, Adrian Rugină, care a fost şi membru al trupei Teuton, a ieşit printre primii din Colectiv după izbucnirea incendiului, însă s-a întors în club pentru a salva alte persoane, potrivit relatărilor de pe contul său de Facebook.

Preşedintele Klaus Iohannis a conferit post-mortem Ordinul Naţional "Pentru Merit" în grad de Cavaler lui Adrian Rugină şi bloggerului Claudiu Petre, "în semn de apreciere pentru curajul, altruismul şi dăruirea de care au dat dovadă în timpul tragicului eveniment de la Clubul «Colectiv» din Bucureşti, încercând salvarea mai multor vieţi cu preţul sacrificiului suprem".

În urma incendiului din clubul Colectiv, din 30 octombrie, şi-au pierdut viaţa 39 de persoane, dintre care şapte au decedat sâmbătă, cinci în spitale din Capitală şi două în Olanda, unde au fost transferate. În spitalele din Capitală mai sunt internate 106 persoane rănite în incendiul din clubul Colectiv, din care 47 în stare gravă şi critică.

Daniela Niţă, administratorul firmei Golden Ideas Fireworks Artists, care a furnizat artificiile din clubul Colectiv, soţul acesteia, directorul firmei Cristian Niţă şi Viorel Zaharia, pirotehnist autorizat, angajat al SC G.I.F.A, au fost reţinuţi, vineri, de procurorii Parchetului de pe lângă Înalta Curte de Casaţie şi Justiţie.

Cei trei au fost duşi, sâmbătă, la Judecătoria Sectorului 4 cu propunere de arestare preventivă.

Potrivit procurorilor, Viorel Zaharia a instalat efectele pirotehnice (foc de artificii) în incinta Clubului Colectiv, în ziua de 30 octombrie 2015, fără a respecta măsurile de siguranţă şi prevederile legale în acest sens. El este acuzat de ucidere din culpă.

Ulterior producerii incendiului din data de 30 octombrie 2015 din incinta clubului Colectiv, în calitate de reprezentanţi ai SC G.I.F.A. SRL, Daniela Ioana Niţă (administrator) şi Cristian Mihai Niţă (director) "au procedat la distrugerea şi sustragerea de documente ce constituie probe, pentru a împiedica sau îngreuna cercetările în cauză, precum şi cu scopul de a-l ajuta pe inculpatul Zaharia Viorel pentru a nu fi traşi la răspundere penală", mai spun procurorii.

Daniela şi Cristian Niţă sunt acuzaţi de favorizarea făptuitorului şi sustragerea sau distrugerea de probe ori de înscrisuri.

Procurorii au audiat, în această săptămână, 147 de persoane, martori şi persoane care au fost rănite în incendiul din clubul Colectiv, iar vineri s-au făcut şapte percheziţii în Bucureşti şi judeţul Giurgiu.

Surse judiciare au declarat, pentru MEDIAFAX, că procurorii Parchetului instanţei supreme au făcut percheziţii la sediul Golden Ideas Fireworks Artists din Bucureşti, la un punct de lucru/depozit din comuna Bucşani, judeţul Giurgiu, la locuinţele celor doi patroni ai firmei, Daniela Ioana Niţă şi Cristian Mihai Niţă, şi la locuinţele altor trei persoane, Florin Alexandru Beşcu, Adriana Moise şi Andreea Sîrbu, toate din Bucureşti.

Conform datelor de la Registrul Comerţului, Daniela Ioana Niţă, în vârstă de 38 de ani, este acţionarul majoritar al firmei Golden Ideas Fireworks Artists, cu 80% din acţiuni, în timp ce Cristian Mihai Niţă, în vârstă de 31 de ani, are 20% din acţiuni.

Golden Ideas Fireworks Artists, cu sediul pe Drumul Sării nr 57, în sectorul 6, a fost înfiinţată în anul 2005. Afacerile firmei s-au plasat anul trecut la 1,38 milioane lei, iar profitul net a fost de circa 19.000 lei, societatea raportând cinci angajaţi în 2014.

Firma SC Digidream Multimedia SRL, cu sediul în strada Ion Maiorescu nr. 11, bloc 44, scara 1, etaj 1, ap. 5, din sectorul 2 al Capitalei, este înfiinţată în 2011 şi este deţinută 100% de Alexandru Pascu, el fiind totodată şi administrator. Firma are codul CAEN ca activtăţi ale agenţiilor de publicitate şi are declarat un angajat. Alexandru Pascu, basistul trupei Goodbye to Gravity, este fiul Anei Pascu, vicepreşedinte al Federaţiei Internaţionale de Scrimă şi preşedinte de onoare al Federaţiei Române de Scrimă. El se află printre persoanele rănite şi este internat la Spitalul de Urgenţă Floreasca, unde a fost supus unei intervenţii chirurgicale dificile, prognosticul medicilor rămânând rezervat.

Cei trei patroni ai clubului Colectiv, Alin Anastasescu, Paul Gancea şi Costin Mincu, au fost arestaţi preventiv, marţi, pentru ucidere din culpă, în cazul incendiului din clubul Colectiv, în care au murit 32 de persoane şi alte aproape 200 au fost rănite.

În cazul incendiului de la Colectiv, a deschis şi DNA o anchetă pentru abuz în serviciu legat de emiterea autorizaţiei de funcţionare pentru local.

În dosarul de la DNA, a fost reţinut şi fostul primar al Sectorului 4, Cristian Popescu Piedone.

Share pe Facebook

Dacă ţi-a plăcut articolul, urmăreşte MEDIAFAX.RO pe FACEBOOK »

Conținutul website-ului www.mediafax.ro este destinat exclusiv informării și uzului dumneavoastră personal. Este interzisă republicarea conținutului acestui site în lipsa unui acord din partea MEDIAFAX. Pentru a obține acest acord, vă rugăm să ne contactați la adresa vanzari@mediafax.ro.