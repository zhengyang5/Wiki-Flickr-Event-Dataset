Nicolae Bănicioiu

Declaraţii şocante făcute de Ministrul interimar al Sănătăţii, Nicolae Bănicioiu, la 7 zile de la incendiul din clubul Colectiv. Ministrul a reiterat solicitarea de ajutor către toţi cei care pot să ofere un sprijin răniţilor aflaţi în stare critică după ce în prima zi a tragediei a spus că pacienţii nu vor fi mai bine trataţi în alte ţări şi că sistemul medical intern va face faţă situaţiei.

Nicolae Bănicioiu a cerut să nu i se răstălmăcească cuvintele, menţionând că încă din prima clipă a anunţat că orice ajutor este binevenit.

"Din primele ore ale accidentului, am fost alături de răniţi. Nu am spus că nu avem nevoie de ajutoare. Am spus că aducem medicaţie de nivel european. Nu am spus că în România mai bine decât în Germania. Din primul moment am spus că avem stocuri şi asigurăm tot ce trebuie şi ne cer medicii şi am precizat că acceptăm orice ajutor", a declarat Bănicioiu.

Şase persoane au murit sâmbătă dimineaţă, în urma tragediei din Club Colectiv. Numărul persoanelor decedate a ajuns la 38. Doi pacienţi au murit la aterizare în Olanda, unul este român, iar celălalt este cetăţean italian.

Dacă până acum autorităţile s-au lăudat că au tot ce le trebuie pentru a îngriji pacienţii, pe zi ce trece devine tot mai clar că sistemul medical românesc este depăşit de această situaţie.

La întrebarea dacă are ceva să îşi reproşeze ministrul Sănătăţii a precizat că îşi poate aduce reproşuri doar legat de incapacitaea de a schimba sistemul, cum nici alţii nu au reuşit:

"Am să-mi reproşez foarte multe, la fel ca şi mulţi alţii care trebuiau să facă foarte multe lucruri pentru sistemul medical românesc. Până în ultima clipă intenţia mea este de a face tot ce este posibil pentru a salva cât mai mulţi oameni", a mai spus Bănicioiu.

Potrivit lui Bănicioiu, următoarele 7 zile sunt critice pentru răniţi, iar principala activitate a spitalelor în acest moment este aceea de a stabiliza pacienţii.

România a cerut ajutorul Comisiei Europene pentru mutarea şi tratarea a 80 de răniţi din clubul Colectiv, abia la şase zile după tragedie. Abia joi ţara noastră a apelat la mecanismul comun al UE pentru situaţii de urgenţă. Până atunci, Executivul susţine că a căutat ajutor în mod direct de la guvernele altor state.

În prima zi după tragedie, ministrul Sănătăţii a spus presei textual "vreau sa va asigur ca tot ce se poate face in Germania facem si noi aici, pt toti. Iar de aici dumneavoastra trageti concluziile da? Nu cred ca au ingrijire mai buna decat aici".