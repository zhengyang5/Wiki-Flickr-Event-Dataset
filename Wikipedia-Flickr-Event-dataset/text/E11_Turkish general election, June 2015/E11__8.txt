İstanbul’dan bağımsız aday olan emekli Tümgeneral Osman Pamukoğlu’nun da aralarında bulunduğu 4 bağımsız milletvekili adayı, oy pusulalarının usulsüz olduğunu ileri sürerek, İstanbul’daki seçimlerin iptali için İl Seçim Kurulu’na başvurdu.

Bağımsız adaylardan Levent Sekban ve Ersan Gökgöz, öğleden sonra Çağlayan’da bulunan İstanbul Adalet Sarayı’na gelerek, oy pusulalarında usule aykırılık olduğunu belirtip, İstanbul seçimlerinin iptal edilmesi istemiyle İstanbul İl Seçim Kurulu’na başvurdu.

"BAŞVURUYU YAPTIK"

Yüksek Seçim Kurulu’na (YSK) iletilmek üzere İstanbul İl Seçim Kurulu’na dilekçe verdikten sonra, bağımsız adaylar Sekban ve Gökgöz, adliyenin ’C’ kapısında basın açıklaması yaptı.

Levent Sekban, "İstanbul’da yapılan seçimlerdeki oy pusulalarının bağımsız adaylar bölümünün yanlış olarak, bize göre kanun ve usule aykırı bir şekilde yapılması gerekçesi vardı. Buna usulen başvurduk. İl Seçim Kurulu’na, Yüksek Seçim Kurulu’na verilmek üzere başvuruyu yaptık" dedi.

Sekban, İstanbul dışındaki illerde oy pusulalarında bağımsız adayların partilerden sonra yazıldığını belirterek, "Ama İstanbul’da partilerin altına yazılmış. Biz İl Seçim Kurulu’na başvurduğumuzda, oradaki beyefendi şunu söyledi: ’Ama İstanbul’da bağımsız aday sayısı çok fazla’ dedi. Şu anda seçime 20 parti katıldı. Öncesinde 32 parti vardı. 32 partinin olduğu oy pusulası yan yana yapılıyor da, 35 tane bölmenin olduğu oy pusulası neden yan yana yapılmıyor, partiler 20’ye indikten sonra? Bu soruya cevap veremediler" diye konuştu.

"BU ADALETSİZ BİR SEÇİM OLDU İSTANBUL’DA"

Seçimden önce pusulaları görme imkanları olmadığını kaydeden Ersan Gökgöz ise "Seçimden önce pusulaları görme imkanımız olmadı, mühürlendi diye. Sadece ilçe seçim kurulundaki görevliler tarif etti" dedi.

Birçok seçmenin hem kendilerine hem de gönül verdikleri partilere oy verdiklerini söyleyen Gökgöz, "Aynı zamanda partiye oy veren vatandaşlar, altta partinin devamı zannettikleri bağımsız adaylara oy verdiler. Yani bu adaletsiz bir seçim oldu İstanbul’da" diye konuştu.

"İSTANBUL’DA ŞU ANDA 537 BİN KÜSUR GEÇERSİZ OY VAR. BU BİR REKORDUR"

"İstanbul’da şu anda 537 bin küsur geçersiz oy var. Bu bir rekordur İstanbul tarihinde... Hiç bu kadar geçersiz oy toplamı olmadı" diyen Gökgöz, "Sandık görevlilerinden, sandıklarda müşahitlik yapan arkadaşlarımızdan duyduğumuz kadarıyla, geçersiz sayılan birçok oyun çift mühür basmadan, hem partiye hem bağımsız adaya mühür basmadan dolayı olduğunu, geçersiz oyların en az yüzde 80’inin bu şekilde olduğunu tahmin etmekteyiz" diye konuştu.

Ersan Gökgöz, "Burada bir usul hatası var. Usul hatası olduğu için biz seçime itiraz ediyoruz. İstanbul’daki seçimlerin iptalini istiyoruz" dedi.

DİLEKÇE: SEÇİMİN İPTALİNE KARAR VERİLMESİNİ ARZ EDERİZ

Gökgöz tarafından İl Seçim Kurulu’na verilen dilekçenin sonuç kısmında da şu ifadelere yer verildi:

7 Haziran 2015 Milletvekili Genel Seçimleri’nde İstanbul seçim bölgeleri için uygulanan üstte siyasi partiler ve hemen altında, üzerinde Bağımsız Aday oldukları vurgulanmadan, bağımsız adayların ismen ve okunmayacak kadar küçük küçük puntoda yazılmış olmasından kaynaklı yarım milyona yakın İstanbul seçim çevreleri geçersiz oylarının pusula basım hatası kaynaklı olduğundan, itirazımızın ivedi değerlendirilerek seçimin iptaline karar verilmesini saygılarımızla arz ederiz."

BAĞIMSIZLARIN ALDIKLARI OYLAR:

İstanbul’da resmi olmayan seçim sonuçlarına göre, itiraz eden bağımsız adayların aldıkları oylar şöyle:

-Osman Pamukoğlu: 15.180

-Ersan Gökgöz: 372

-Levent Sekban: 648

-Mihriye Nevra Ölçer: 1737