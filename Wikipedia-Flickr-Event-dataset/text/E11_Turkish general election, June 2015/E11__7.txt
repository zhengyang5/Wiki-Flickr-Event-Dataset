ADANA’da, CHP 1’inci sıra milletvekili adayı avukat Elif Doğan Türkmen, uğradığı silahlı saldırıda bacaklarından yaralandı. Beyaz renkli otomobilden ateş eden saldırgan kaçarken, 3 kurşun isabet eden Türkmen tedaviye alındı. Hayati tehlikesi bulunmayan Türkmen, yaptığı ilk açıklamada, saldırının korkutma amacıyla yapılmış olabileceğini söyledi.

OLAY YERİNDEN FOTOĞRAFLAR

Olay, bugün saat 09.00 sıralarında merkez Çukurova İlçesi Karslı Mahallesi’ndeki Park Zirve restoranın girişinde meydana geldi. Çukurova Genç İşadamları Derneği’nin (ÇUGİAD) kahvaltısına katılmak üzere restorana gelen CHP Adana 1’inci sıra Milletvekili adayı avukat Elif Doğan Türkmen, otomobilden inip merdivenlere doğru yöneldiği sırada, kiralık otomobille gelen saldırgan tabancayla 3 el ateş etti. Bacaklarından yaralanan Elif Doğan Türkmen, kaldırıldığı özel bir hastanede tedaviye alınırken, saldırgan da geldiği araçla kaçtı.



Elif Doğan Türkmen'in vurulma anı kamerada

''PARAMI NEDEN ÖDEMEDİ'' DİYE BAĞIRDI

Avukat Elif Doğan Türkmen'i vuran zanlının, saldırıda kullanılan otomobili kiraladığı belirlenen hırdavatçı 54 yaşındaki Ali Fuat E. olduğu anlaşıldı. Restoranın güvenlik kamerası kayıtlarında da saptanan zanlının bina girişinde merdiven başındaki sahanlıkta "Paramı neden ödemedin" diye bağırdığı duyuluyor. Türkmen'e 2-3 metre kadar yaklaşan saldırganın ilk ateş sırasında tutukluk yapan tabancayla daha sonra ardı ardına 3 el ateş etiği, hızla uzaklaşıp 50 metre kadar ilerideki sokağa parkettiği otomobille kaçtığı ve yalnız olduğu görülüyor.

Kendisini engellemek isteyen özel güvenlik görevlilerine de silah doğrultup "Başınızı belaya sokmayın" diye tehdit ettiği belirlenen Ali Fuat E.'nin bir alacak davasında avukatı olan Elif Doğan Türkmen'in kazandığı 650 bin liralık tazminatın kendisine ödenmesi ile ilgili anlaşmazlık bulunduğu, bu nedenle olayı gerçekleştirdiği sanılıyor.







''BU OLAY BENİ YILDIRAMAZ''

Tedavi gördüğü hastanede olayı değerlendiren Elif Doğan Türkmen, saldırganın daha önce kendisinden para isteyen biri olduğunu belirterek şunları söyledi:

"Çok yoğun bir çalışma içerisinde bu şansız bir kaza benim için. Daha önce birkaç kez para isteyen, geçmişte de tanıdığım, artık meczup hale gelmiş biri. Ciddiye almadık ama tabi biz insanların, halkın içerisine tek başına girmekten hiçbir zaman çekinmediğimiz, için hiçbir koruma olmadan tek başıma yaptığım çalışma sırasında bir olay. Ama bu olay beni yıldırmaz ben yine yarın alanlardayım, çalışmama devam edeceğim."



Elif Doğan Türkmen, hastanede tedavi altına alındı

BAŞSAVCI: ALACAK VERECEK DAVASI

Adana Cumhuriyet Başsavcısı Ali Yeldan, olay yerinde inceleme yaptı. Daha sonra hastanede Elif Doğan Türkmen'i ziyaret eden Başsavcı, ilk belirlemelere göre olayın siyasi boyutunun olmadığını, alacak verecek davasından kaynaklandığını söyledi.

VALİ BÜYÜK: 3 EL ATEŞ EDİLMİŞ

Adana Valisi Mustafa Büyük, hastanede Elif Doğan Türkmen'i ziyaret ettikten sonra yaptığı açıklamada, saldırganın 3 el ateş ettiğini, 2 kurşunun bacaklarına diz altından isabet ettiğini söyledi.

Kurşunun birinin giriş çıkış yaptığını da belirten Vali Büyük, şunları söyledi:

"Doktorlar herhangi bir operasyona gerek duymadıklarını söylüyor. Çok önemli bir hadise. Demokrasimize, siyasi partilere, seçim sürecine olumsuz etki yapmak isteyen insanların bu tür girişimleri olabiliyor. Hemen failleri yakalamak için çalışmalar sürüyor. Olayda kullanılan araç bulundu. Faillerle ilgili çalışmalar yapılıyor. Güvenlikle ilgili her türlü tedbirleri alıyoruz. Seçimlerin güvenli bir şekilde yapılmasını sağlamak için çalışmalarımız sürüyor. Failleri de bulup olayı en kısa zamanda açıklığa kavuşturacağız."

SALDIRGANIN EŞGALİ BELLİ

CHP Adana İl Başkanı Burhanettin Bulut da, "Saldırıyı yapan eski bir müvekkili. Aralarındaki husumet sebebiyle seçim ortamında vekilimizi tehdit ediyor. Vekilimizin aracı daha önce de taşlanmıştı. CHP'nin çıkışını hazmedemeyenler bu tür saldırılara geçiyor" diye konuştu.









Türkmen'in, özel bir hastanedeki tedavisi tamamlandı. Taburcu edilen Türkmen, hastaneden sedyeyle ambulansa taşındı.

ŞÜPHELİNİN SUÇ DOSYASI KABARIK

Adana’da ayaklarından vurulan CHP adayı avukat Elif Doğan Türkmen’in şüpheli olarak aranan Ali Fuat E.'nin nitelikli dolandırıcılık ve bilişim sistemlerinde banka veya kredi kartlarını kullanarak dolandırıcılık yapmak suçlarından açılan 2 davasında avukatlığını yaptığı belirlendi.

Ali Fuat E.'nin nitelikli dolandırıcılık, resmi belgede sahtecilik, bilişim suçları, ruhsatsız silah taşıma ve satın alma, tefecilik, bedelsiz senet kullanmak, tehdit, kişilerin huzurunu bozma ve hakaret suçlarından toplam 17 kaydının olduğu ortaya çıktı. Ali Fuat E. hakkında tefecilik ve bedelsiz senet kullanma suçlamalarından dava açılmadığı, diğer tüm suçlamalarla ilgili dava açılıp yargılandığı, bazı dosyalardan da ceza aldığı anlaşıldı.

SALDIRIYA UĞRAYAN TÜRKMEN'DEN TWEET

Saldırıya uğrayan Elif Doğan Türkmen, Twitter hesabından bir fotoğrafını paylaştı ve ''Uğradığım silahlı saldırı sonucu sağlık durumum gayet iyi.Bu tür saldırılar bizi yıldıramaz. En kısa zamanda çalışmalarımıza yeniden, tüm hızıyla, daha güçlenmiş bir şekilde devam edeceğiz'' diye yazdı.

Uğradığım silahlı saldırı sonucu sağlık durumum gayet iyi.Bu tür saldırılar bizi yıldıramaz. pic.twitter.com/djNF1ibBNz — ELİF DOĞAN TÜRKMEN (@Avturkmen) 26 Mayıs 2015

AK PARTİ ADAYI DA BIÇAKLANMIŞTI

AK Parti Adana 12’inci sıra milletvekili adayı Ramazan Demir de 23 Mayıs’ta seçim çalışmaları için gittiği Adana’nın Aladağ İlçesi’nde bıçaklı saldırıda karın bölgesinden yaralanmıştı. Halen Adana Numune Eğitim ve Araştırma Hastanesi’nde tedavisi süren Demir’i 3 bıçak darbesiyle yaraladığı iddiasıyla yakalanan 31 yaşındaki Faruk S. tutuklanırken, 22 yaşındaki Muhammet F. ise tutuksuz yargılanmak üzere serbest bırakılmıştı.

ELİF DOĞAN TÜRKMEN KİMDİR?

1962 Adana Doğumlu Avukat Elif Doğan Türkmen, ilk, orta ve lise eğitimini Adana'da tamamladı. Ankara Üniversitesi Hukuk Fakültesi'nden mezun oldu. 1986 yılından beri Adana'da avukat olarak meslek yaşamına devam edem Türkmen, SODEP üyeliği, SHP İl Kadın Kolları'nın kurucu üyeliğinin yanı sıra CHP'nin ikinci kez kurulması ile birlikte CHP'ye geçerek CHP'de şuan görev yaptığı seçim ve hukuk komisyonu gibi bir çok komisyonda görev aldı ve 1994-1999 yılları arasında CHP Belediye üyeliği yaptı.



Türkmen, İŞKAD olarak "Geleceğin Lider Kadınları" projesi ile AB hibe programından ilk kez fon kazanılmasını sağladı. Sivil toplum örgütlerindeki çalışmalarının sonucu olarak Adana'da ilk kez yılın kadını seçilme başarısını gösterdi.