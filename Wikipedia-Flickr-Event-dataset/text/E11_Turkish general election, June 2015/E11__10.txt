BAŞBAKAN Ahmet Davutoğlu , oyunu kullandıktan sonra bir süre Konya 'daki evinde dinlendi. Ardından karayolu ile baba ocağı Taşkent'e geçti. Başbakan Davutoğlu'nun konvoyuyla birlikte programı takip etmek isteyen basın mensupları 2 kez korumalar tarafından önleri kesilip, özel program olduğu için takip edilmeyeceğini söyledi.

Başbakan Davutoğlu, önce Hz. Hadimi'nin türbesini, ardından babası Mehmet Davutoğlu'nun mezarını ziyaret etti. Konya'ya dönen Başbakan Davutoğlu, annesi Memnune Davutoğlu'nun mezarını ziyaret edip konutuna geçti. Bu arada Ak Parti tarafından Davutoğlu'nun kent meydanında halkla buluşacağı yönünde sosyal medyadan, çağrılarda bulunuldu. Polis, kent meydanında önlem almaya başladı. Ancak program son anda değişti.

Başbakan Davutoğlu, saat 21.00 sıralarında kesin olmayan sonuçların açıklanması üzere Konya'daki evinin önünde seçim otobüs ünden konuşma yaptı. Milletin verdiği kararın en doğru karar olduğunu belirten Davutoğlu, şunları söyledi:

"Allah'ın selamı üzerinize olsun. Hiç merak etmeyin. Allah'ın izniyle bu milletin kararı en doğru karardır. Hiçbir şekilde de eğilmemiz söz konusu olmaz hiçbir güç karşısında. Allah razı olsun, bağrınıza bastınız yine bizi. Hep beraber çok güzel günler yaşayacağız. Allah tekrar Konya'mızı ülkemizi aziz eylesin. Hepinize teşekkür ediyorum. Bütün Konyalılara bu sıcak muhabbet dolu uğurlama için Allah sizden razı olsun."

Başbakan Davutoğlu, konuşmasının ardında konutunun önünde bekleyen partilileri selamlayıp, seçim otobüsüyle Ankara'ya gitmek için Havaalanı'na hareket etti.