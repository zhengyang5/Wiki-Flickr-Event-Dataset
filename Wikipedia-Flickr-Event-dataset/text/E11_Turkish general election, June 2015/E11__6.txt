Esenyurt Yenikent İlköğretim Okulu'nda, 1546 numaralı sandıkta oy kullananan, karı-koca olduklarını söyleyen iki kişi sandık görevlileriyle tartıştı. Kargaşa sırasında bir mührün çalındığı ortaya çıktı.

SANDIK KURULU TUTANAK TUTTU, POLİS İŞLEM YAPMADI

AK Partili üye dışındaki sandık kurulu olayla ilgili tutanak tuttu, karı-kocanın isim, TC kimlik no ve adresleri tespit edildi. MHP'li üye ile il ve ilçe yöneticileri olayın tutanağıyla emniyete şikayete gitti, iddiaya göre polis işlem yapmadı; bunun üzerine İlçe Seçim Kurulu'na başvuruldu.

"BENİM EŞİM" DEYİP KABİNE GİRDİ, ORTALIK KARIŞTI

Sandık kurulunun AK Partili üyesi dışındakilerin imzası bulunan tutanakta olay şöyle anlatıldı:

"Saat 13.40 sıralarında karı-koca olduklarını belirten iki kişi önce eşi oy kullanma kabinine girdi, arkasından ben kocasıyım deyip içeri fırladı. Çıkarmak için müdahale edip, kanunen suç olduğunu belirttiğimiz kişi, "benim eşim, ben içeri girerim, ben başkasının eşine karışmıyorum" diye bağırıp çağırarak ortalığı karıştırdı.

"MÜHÜR KAYBOLDU, ONLARIN ALDIĞINI DÜŞÜNÜYORUZ"

Üyelere ve bana saldırdı. Bu arada tercih mührünün birinin olmadığını fark ettik. Seçim alanında seçmenler şahit oldu. Bu iki kişeden sonra seçim kabinine hiç kimse girmedi. Tercih mührünü onların aldığını düşünüyoruz. Uzun boylu şahsın eşi de pembe tesettürlüydü.

Bu olaya sandık üyeleri de şahit oldu. Şüphelendiğimiz şahsın adı TC Kimlik No: 28...., 766 sokakta oturur, adı ise B.M.K"

POLİS İŞLEM YAPMAYINCA İLÇE SEÇİM KURULU'NA BAŞVURU YAPILDI

MHP il ve ilçe yöneticileri avukat Ethem Baykal ve Yüksel Baykal'ın aralarında bulunduğu bir grup partili, olay tutanağıyla birlikte emniyete başvurdu, fakat iddiaya göre; oradan oraya yönlendirme yapan görevliler işlem yapmadı. Bunun üzerine grup tutanakla sandık müşahidi avukat Ethem Baykal İlçe Seçim Kurulu'na başvurdu, şu talepte bulundu:

"Esenyurt Yenikent İÖO, 1546 no'lu sandıkta, saat 13.40'ta 'EVET' mührü çalınmıştır. Tutanağın bir suretinin tarafımıza verilmesini, adli işlemlerin başlatılmasını, usulsüzlükler oldu ise yanlış ve mükerrer oylar oldu ise bunların iptali ve hukuka aykırılıkların giderilmesini ve İlçe Seçim Kurulu'na haber verilmesini talep ederim." (Kaynak: Hürriyet)