Valeria Solesin (la seconda in basso da destra) con il suo gruppo di Emergency

tra le vittime di Parigi c'è una ragazza stupenda, per anni volontaria di @emergency_ong. un abbraccio alla famiglia. e buon vento, Valeria. — Cecilia Strada (@cecilia_strada) 15 Novembre 2015

A nome mio personale e di tutta la Città di Venezia esprimo il cordoglio più profondo per la morte di #ValeriaSolesin. #preghiamoassieme — Luigi Brugnaro (@LuigiBrugnaro) 15 Novembre 2015

- "Nostra figlia è morta", sono le parole semplici, lapidarie, rassegnate di Alberto Solesin, il padre di Valeria, la ragazza veneziana che risultava dispersa dall' attacco di venerdì sera nella sala concerti Bataclan, in cui tre attentatori suicidi hanno ucciso 89 persone. "Abbiamo la certezza, ho parlato con il console in Francia e con il fidanzato di mia figlia ieri e pare che Valeria sia morta, probabilmente da venerdì sera". Il console italiano a Parigi Andrea Cavallari ha confermato la morte della giovane, dopo essere uscito dall'obitorio a place Mazas, dove era andato con l'ambasciatore d'Italia a Parigi Giandomenico Magliano per il riconoscimento della giovane. Dopo qualche minuto è arrivata anche la conferma della Farnesina. Il console ha aggiunto che, per quanto riguarda il rimpatrio della salma "deciderà la famiglia cosa fare. Ci preme soprattutto essere molto vicini ai familiari e al fidanzato che è ancora qui". Dopo il riconoscimento "ci saranno i regolari esami che vengono previsti come l'autopsia e lo scambio di informazioni con le autorità italiane".Il padre ha avuto la triste notizia in un primo momento dal padre del ragazzo della figlia, Corrado Ravagnani. "Purtroppo Valeria è morta" aveva detto Ravagnani, comunicando la notizia del ritrovamento del corpo della giovane. Il fratello della vittima, Dario, è in viaggio per Parigi per le formalità necessarie per portare la salma in patria. Il papà di Valeria dunque non ha ricevuto la triste notizia dalla Farnesina ma da chi era con lei quel tragico 13 novembre. "Non abbiamo avuto nessuna notizia dalla Farnesina ma lo abbiamo appreso da chi era con lei e da coloro che hanno seguito la vicenda lì a Parigi". Anche la madre Luciana Milani ormai parla al passato della figlia: "Era una persona, una cittadina, una studiosa meravigliosa. Valeria a Parigi aveva lavorato anche seguendo i barboni della città, questo dice tutto, dimostra la sua voglia di conoscere in tutte le sfaccettature le realtà che andava a studiare e frequentare".. Il presidente della Repubblica, Sergio Mattarella, ha inviato ai genitori un messaggio in cui esprime "cordoglio e solidarietà" suoi e "dell'Italia intera". "Valeria era figlia d'Italia e d'Europa. È stata uccisa da mano barbara, fomentata da fanatismo e odio contro la nostra civiltà, i suoi valori di democrazia, di libertà e di convivenza. Valeria è stata uccisa, insieme a tanti altri giovani, perché - scrive - rappresentava il futuro dell'Europa, il nostro futuro".. Il premier ha chiamato i genitori di Valeria Solesin, esprimendo loro la "vicinanza del governo". "Faremo di tutto per ricordare questa giovane ricercatrice che studiava alla Sorbona - ha dichiarato - e studieremo con la famiglia un modo per ricordarla, magari una borsa di studio che valorizzi le sue qualità straordinarie".Valeria, 28 anni, di Venezia, viveva da 4 anni a Parigi, era dottoranda borsista in Demografia alla Sorbona. Una ragazza tenace e solare con un cervello 'fine' che l'aveva portata a fare carriera a tempo di record. Cresciuta nel cuore di Venezia, a Cannareggio, era diventata cittadina del mondo. Dopo il diploma al liceo scientifico 'Benedetti' di Venezia, si era trasferita a Trento dove si è laureata in sociologia. Da qui era andata per un dottorato nella Ville Lumière, per proseguire i suoi studi, approfondendo il ruolo della donna divisa tra lavoro e famiglia. In pochi anni aveva già pubblicato alcuni saggi. Dai suoi amici era considerata uno dei cosiddetti "cervello in fuga" perché in Italia non trovava spazio per affermarsi.Venerdì sera Valeria si trovava all'interno del teatro Bataclan di Parigi nel momento dell'attacco terroristico. Con Valeria c'erano il fidanzato Andrea Ravagnani, 30 anni di Dro (Trento), rimasto leggermente ferito ad un orecchio, Chiara Ravagnani, 25 anni sorella di Andrea, e il suo fidanzato Stefano Peretti di Verona, tutti e due rimasti illesi. Mai si sarebbero aspettati che una serata di musica tra amici potesse finire così. Anche quando i terroristi hanno iniziato a sparare Andrea e Valeria non hanno avuto subito coscienza che si trattattava di un attentato. "I primi colpi sembravano effetti speciali" ha detto Andrea, che a malapena ricorda qualcosa di quei terribili momenti. Poi la mattanza, quei colpi sparati per uccidere. I quattro amici, presi in ostaggio dagli attentatori, sono riusciti a salvarsi anche dopo la seconda sventagliata sulla folla inerme, a nascondersi. Dopo il blitz delle forze dell'ordine, quando è iniziato il fuggi fuggi generale, il gruppo si è diviso e ognuno ha pensato a mettersi in salvo. Anche Valeria, forse. L'unica della quale, però, non si è più avuta notizia.La famiglia fin da subito aveva detto che Valeria non era tra le vittime. " Non è nella lista dei deceduti " aveva detto mamma Luciana. C'era una speranza quindi, un filo a cui aggrapparsi. Valeria poteva, doveva essere ancora viva. Poteva essere tra i feriti, quelli gravi, quelli senza conoscenza. Era senza documenti ma c'era ancora, respirava ancora, da qualche parte, a Parigi. Bisognava solo aspettare. La famiglia è rimasta sempre in contatto con il ministero degli Esteri, senza mai perdere la speranza. Una speranza sempre più debole: di Valeria nessuna traccia. Fino a poco fa, quando è arrivata la notizia della morte di Valeria.A quanto si apprende da un tweet del presidente di Emergency Cecilia Strada, Valeria aveva anche operato come volontaria di Emergency. "Tra le vittime di Parigi c'è una ragazza stupenda, per anni volontaria di @emergency_ong. Un abbraccio alla famiglia. E buon vento, Valeria". L'ha salutata così Cecilia Strada sia su Twitter che su Facebook. Anche il suo gruppo di Emergency ha voluto mandarle un pensiero, pubblicando una foto di qualche anno fa, tutti insieme e sorridenti. "Eccoci: il nostro gruppo di Trento, qualche anno fa, con Valeria Solesin. E' il nostro modo per pensarla e per sperare" hanno scritto in bacheca i suoi amici volontari. Si unisce al saluto anche il fondatore dell'ong Gino Strada: "Ciao Valeria, grazie" scrive su Facebook. "Anche lei tra le vittime del terrorismo che ha sconvolto Parigi. Abbiamo avuto la fortuna di conoscerla e apprezzarla da volontaria di Emergency, prima a Venezia e poi a Trento. A lei un pensiero commosso e un abbraccio fraterno a tutti i suoi cari".Il sito Neodemos ha ripubblicato un articolo di Valeria, scritto due anni fa, dedicato proprio al tema "Donne e lavoro". Il pezzo è diventato subito virale sui social.Anche il sindaco di Venezia Luigi Brugnaro ha voluto partecipare al cordoglio della famiglia, usando Twitter. associando l'hashtag "#ValeriaSolesin e #preghiamoassieme": "A nome mio personale e di tutta la Città di Venezia esprimo il cordoglio più profondo per la morte di Valeria Solesin".Esprime il suo cordoglio il patriarca di Venezia Francesco Moraglia: "Venezia vede purtroppo oggi una sua figlia vittima di quello che non si vorrebbe mai succedesse, un gesto di odio, irrazionale. L'odio è sempre irrazionale e rattrista quando è motivato con affermazioni religiose. Valeria abitava a San Marcuola, percorreva le nostre strade, e pensare che è diventata suo malgrado un bersaglio inerme rattrista molto". Moraglia ha espresso il desiderio di poter incontrare i genitori della ragazza: "Vorrei poterli abbracciare per esprimere il dolore per una vita spezzata che per loro non è solo una vita giovane spezzata, ma era la vita di una figlia, di un sorella".Fiorello twitta una rosa rossa per ricordare la giovane vittima: "Sono vicino alla famiglia della povera #ValeriaSolesin mi unisco al vostro dolore per una morte troppo assurda" scrive Gianluca Grignani, mentre Alessia Marcuzzi, con l'hashtag #prayforpeace manda "Un abbraccio forte alla famiglia di Valeria Solesin". Paola Turci ha ritwittato il messaggio di Cecilia Strada scrivendo: "Una ragazza stupenda, un'innocente". Una rosa rossa è l'omaggio scelto anche da Chiara Galiazzo: "Oggi un pensiero va a Valeria Solesin, una ragazza come noi".