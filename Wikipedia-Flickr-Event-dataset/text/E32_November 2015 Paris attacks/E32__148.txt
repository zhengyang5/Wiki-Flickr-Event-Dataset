Ci sono anche due italiani tra le persone che sono rimaste ferite nell'attentato al Bataclan. Si tratta di un uomo e una donna di Senigallia, Massimiliano Natalucci, 45 anni, e una sua amica, Laura Appolloni, 46 anni, che erano al concerto al Bataclan e sono rimasti per lunghe ore ostaggi dei terroristi che hanno ucciso decine di persone all'interno del luogo di ritrovo parigino. «Stanno entrambi bene ma immagino siano sotto choc per quello che hanno vissuto», dice il sindaco di Senigallia Maurizio Mangialardi. «Sono rimasti feriti fortunatamente solo lievemente», aggiunge. L'uomo ha riportato ferite a una gamba e la donna a una spalla. Il sindaco riferisce di aver sentito i familiari di Massimiliano, che hanno vissuto ore di grande apprensione la scorsa notte, fin quando non hanno avuto notizie sulle loro condizioni.«State tranquilli, sto bene». Sono state queste le prime parole di Massimiliano Natalucci, come si legge sul Corriere Adriatico online «Sto per essere operata - ha detto Appolloni al Gr1 -. Ho un residuo di pallottola nella spalla destra che ha sanguinato parecchio. Durante il concerto si sono sentiti gli spari. Erano due persone con le mitragliette, hanno sparato per 10 minuti ininterrottamente, avranno sparato 5000 proiettili e io ne ho preso uno. Anche se si stava bassi, raso terra, hanno sparato così tanto…», ricorda con voce flebile. «Io per fortuna stavo sotto il palco e sono fuggita passando dietro le quinte, sfondando le uscite di sicurezza e passando sui tetti. Io e un'altra cinquantina di persone, quindi non abbiamo vissuto l'incubo di dentro», aggiunge.«Siamo rimasti due ore in silenzio, poi le forze di sicurezza ci hanno tirati giù dal tetto». Degli assalitori ha detto che avevano i «cappelli neri, giovani, non incappucciati, vestiti normali, scuri di carnagione ma niente di particolare».Al sicuro in albergo anche Matteo Balducci, cuoco, a Parigi in vacanza. "Ero sull'autobus quando ci sono stati gli attentati - ci racconta -. Fino ad un'ora prima ero nella zona del ristorante colpito. Ora sono in albergo. Ci hanno detto di non uscire".I due marchigiani rimasti feriti nell'attentato al Bataclan «erano a Parigi per una vacanza e dovevano assistere al concerto. Anche la madre di Massimiliano sarebbe dovuta andare al concerto ma poi, fortunatamente, è rimasta qui». A dirlo il sindaco di Senigallia, Maurizio Mangialardi.La partenza da Parigi dei due senigalliesi era prevista per martedì: Natalucci diretto a Belgrado dove ora lavora, e Appolloni a Senigallia. Al momento però - spiega all'Ansa la sorella di Massimiliano, Federica - «tutto è in sospeso».