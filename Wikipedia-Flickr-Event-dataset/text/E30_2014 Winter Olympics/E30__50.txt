Dal punto di vista logistico e burocratico, a Sochi può essere complicato anche spostare un bicchiere. Non fatichiamo a credere al Coni, che ha definito il progetto Casa Italia a Sochi 2014 “un parto”. Sul palco della conferenza stampa di apertura, ci sono il preziosissimo responsabile della comunicazione Danilo Di Tommaso, il capo-delegazione Carlo Mornati e il segretario generale Roberto Fabbricini. A fare gli onori di casa, il presidente Giovanni Malagò.

LA STRUTTURA — L’atmosfera di questi Giochi, per certi versi, rimanda al Truman Show. Qui in riva al mare ci sono gli impianti, il Villaggio Olimpico, gli hotel e i residence dei giornalisti. Poi il nulla. Casa Italia è all’interno del parco olimpico di Adler, al terzo piano di una palazzina nuovissima. Una struttura sobria. Senza gli eccessi di alcune edizioni del passato, ma con tutto il necessario per ospitare tv, stampa e gli atleti medagliati. All’entrata ti accolgono tre hostess di Mosca, che parlano un italiano più che discreto e perfezionato all’istituto di cultura italiana della capitale russa. La vista non è il massimo: chi vuole dare un’occhiata fuori vede solo l’ennesimo cantiere. Giovanni Vallario, lo chef, è stato accolto da sorrisi a 32 denti che rimandavano a paresi facciali: dopo pochi giorni di cibo russo i suoi piatti erano ciò che ci voleva. Michele Uva, direttore generale di Coni Servizi, ha fatto un ottimo lavoro a costi accettabili. L’investimento è stato di 950.000 euro, che comprendono anche la succursale di montagna a Rosa Khutor.

MALAGò SERENO — E’ un Giovanni Malagò disteso e rilassato quello che fa gli onori di casa. “Siamo soddisfatti della struttura. Pochi mesi fa qui non esisteva nulla e non è facile districarsi nel sistema burocratico russo. Tutti sono molto gentili e sorridenti, ma già arrivare qui dall’aeroporto è stata un’impresa. Anche perché il nostro volontario parlava solo russo e non è neppure del posto”. Da uomo di sport, Malagò non mette pressione agli azzurri. “E’ chiaro che fare peggio di Vancouver, dove vincemmo un solo oro all’ultimo giorno, sarebbe una delusione. Al di sopra del risultato di 4 anni fa tutto è apprezzabile, ma saranno molti gli aspetti da valutare”.

FORZA ROMA 2024 — Il presidente affronta poi il tema candidatura olimpica per il 2024. “Stamattina sono stato al congresso del Cio - ammette Malagò -. Ho notato grande interesse per la candidatura di Roma 2024. La gente veniva da noi. Chiedeva, si informava. Ho avvertito stima nei nostri confronti. Abbiamo ancora molta strada da fare, ma questo è un Cio più elastico, più aperto e disponibile ad ascoltare. Il progetto stuzzicante sarebbe quello di abbinare la candidatura di Roma a quella di altre città, un po’ come avviene per i Mondiali di calcio”.

LETTA — La chiusura è dedicata alla visita del premier Enrico Letta, che arriverà venerdì mattina per ripartire sabato a metà pomeriggio. “Letta ama lo sport. I nostri rapporti commerciali con la Russia, Paese da cui noi dipendiamo parecchio energicamente, sono eccellenti. Questa sarà un’ottima opportunità anche in chiave Roma 2024. Avere un alleato come la Russia di certo non ci farebbe male. Poi è chiaro che sia io che lui siamo i primi a sostenere certe battaglie per i diritti civili”.