Vinden blåser kraftig over den gigantiske militærleiren utenfor Mazar-i-Sharif, der også rundt 100 norske soldater holder til i Camp Nidaros.

Hit kom utenriksminister Jonas Gahr Støre lørdag for å fortelle soldatene at nedtrappingen har begynt. Om drøyt tre år vil det ikke lenger være norske soldater i Afghanistan.

Da skal afghanske myndigheter selv ha tatt over sikkerheten i landet. Allerede om drøyt tre uker får de ansvaret for Mazar-i-Sharif og flere andre større byer og provinser.

I takt med ansvarsoverføringen vil landene i NATOs ISAF-styrke trappe ned tallet på soldater. Det ble bestemt på NATO-toppmøtet i Lisboa i fjor. Innen 2014 skal de fleste soldatene være ute.

Trekker ut

Også for Norge er det naturlig å begynne å forberede en gradvis uttrekking nå, sier utenriksminister Jonas Gahr Støre, som lørdag kom til Afghanistan for å overbringe budskapet til de norske soldatene.

– Nedtrappingen er en logisk konsekvens av at sikkerhetsansvaret nå skal overføres til afghanerne selv. Ansvarsoverføringen er i gang, sier Støre.

Onsdag kveld overrasket USAs president Barack Obama med å varsle en redusering på 33.000 mann innen neste sommer. Nedtrappingen er både større og skjer raskere enn de fleste hadde regnet med. Frankrike og Storbritannia fulgte opp med å kunngjøre styrkereduksjoner i samme takt og omfang som USA.

Ingen dato

Støre vil ikke sette en dato for når den norske nedtrappingen vil begynne. Det norske bidraget skal først dreies enda mer fra skarpe oppdrag til opplæring og trening, noe som kan innebære et mindre behov for soldater.

– Vi har påtatt oss de samme oppgavene til neste år som i år. Men det er ikke det samme som at antallet soldater vil være det samme, sier han.

– Vi har gått inn med de allierte, og vi vil gå ut i samsvar med det de allierte har bestemt i fellesskap og i forståelse med afghanske myndigheter, sier Støre og understreker at det er viktig at NATO-landene står sammen.

Norge har i dag rundt 500 soldater i Afghanistan, og Norge har deltatt i krigen i landet i ti år. Ti norske kvinner og menn har gitt sitt liv i kampen, og utenriksministeren la ned en krans ved minnesteinen for de falne.

– Positivt

For soldatene kommer ikke Støres budskap som noen overraskelse.

– Vi tror det vil bidra positivt. Det kan bli en stor motivasjon for befolkningen dersom den første fasen av ansvarsoverføringen går bra, sier soldatene Gry-Mona Nordli og Truls Petter Juliussen til NTB.

Andre er mer usikre.

– Tror ikke akkurat det blir fred og fordragelighet når vi drar. Spørsmålet er jo om det er mulig å unngå borgerkrig, sier en soldat som ikke vil ha navnet sitt på trykk.

«Too many, too soon»

Det store spørsmålet er om Afghanistan er rede til å ta over sikkerhetsansvaret.

– Nei, svarer Afghanistan-ekspert Helge Lurås kontant.

– De internasjonale styrkene har jo ikke greid å bedre sikkerheten, så hvordan skal dårlig utstyrte afghanere greie det, sier han til NTB.

Overskriften «Too many, too soon» har vært en gjenganger i amerikansk presse de siste dagene. Mange frykter at Taliban vil være tilbake i samme øyeblikk som de vestlige soldatene forsvinner.

Sårbare

Utenriksministeren medgir at det ikke er uproblematisk å trekke seg ut.

– Dette er en reell utfordring. Men de afghanske styrkene er i ferd med på bedre sin kompetanse. De er sårbare, men det er nettopp det vi nå prøver å gjøre noe med, sier Støre til NTB.

Under besøket skal Støre også møte politiske og militære ledere, samt representanter for opposisjonen og det sivile samfunnet.

Afghanistan herjes fortsatt av vold og angrep. Lørdag ble minst 20 personer drept da en bilbombe gikk av utenfor et sykehus i Logar-provinsen.

Det var flere barn blant de drepte, og eksplosjonen ødela store deler av en fløy på sykehuset. Taliban nekter for at gruppen har noe med bombingen å gjøre. (©NTB)