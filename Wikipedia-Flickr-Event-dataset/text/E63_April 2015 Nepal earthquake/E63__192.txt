“Nederland, bedankt voor deze prachtige start!”

Gijs de Vries, actievoorzitter Giro555 bedankt Nederland. “Wat een prachtig begin van deze actie voor de mensen in Nepal. We zijn pas vier dagen bezig en hebben nu al € 8.612.860 opgehaald voor de slachtoffers van de aardbeving in Nepal op zaterdag 25 april 2015.”

“Nederland heeft zich vandaag weer van haar gulle kant laten zien en massaal gegeven voor de ruim acht miljoen slachtoffers van de aardbeving. Ik sta er, namens de organisaties achter Giro555,voor in dat dat geld goed besteed gaat worden.

Terwijl wij op dit moment in Nederland geld inzamelen, worden in Kathmandu hulpgoederen uit vliegtuigen geladen. Vooral de afgelegen gebieden willen we zo snel mogelijk bereiken. Met medische hulp, tenten, water en voedsel. En straks volgt natuurlijk de hulp bij de wederopbouw.

Graag wil ik iedereen bedanken die al geld heeft gegeven, acties heeft georganiseerd, of zich op een andere manier heeft ingezet voor de slachtoffers van de aardbeving in Nepal. Maar dit is pas het begin! Ik roep iedereen op om de komende tijd acties te organiseren, geld in te zamelen, en de mensen in Nepal niet te vergeten. Hoe meer geld, hoe meer hulp.”

Dank u wel!

Gijs de Vries, actievoorzitter Giro555