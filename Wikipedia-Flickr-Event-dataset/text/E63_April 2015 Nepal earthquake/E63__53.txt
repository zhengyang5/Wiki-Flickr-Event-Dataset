Hukkunu lähedasi on informeeritud, teatas välisministeeriumi pressiesindaja.

Tegemist oli ettevõtte Sandberg Reisid turismigrupi liikmega. Grupp sõitis Nepali 21. aprillil ning matkas Langtangi orus.

Sandberg Reiside esindaja Kaarel Liivamäe kinnitas Postimehele, et üks turist on hukkunud, tegemist ei olnud grupijuhiga.

«Osa seltskonnast sai sündmuspaigast täna helikopteriga Katmandusse lennata, teine osa jäi järgmist lendu ootama,» kinnitas Liivamäe, kes ütles, et järgmine lend toimub täna või homme. Turistid viibivad Katmandust umbes 60 kuni 70 kilomeetri kaugusel.

Nii palju kui Liivamäe on Nepalis viibiva grupiga kontakti saanud, siis kirjeldati talle, et maavärin tõi kaasa kivide varingu, tekkisid lõhed ning mudalaviin. «Üks reisija sai õnnetult hukka,» ütles Liivamäe täpsustades, et inimene hukkus varingu tõttu.

Välisministeerium ja Sandberg Reisid leppisid kokku, et ei avalikusta hukkunu andmeid, ka sugu. Postimehe andmetel on tegemist naisterahvaga.

Liivamäe teada ei ole teistel liikmetel raskemaid vigastusi.

Kaks reisijuhti tegelevad lennupiletite ümber vahetamisega. Hetkel ei ole veel selge, millal eestlased koju saavad. Liivamäe sõnul on telefoniside halb ning ta ei tea, kas lennuühendus üldse toimib.

Eesti aukonsul Nepalis Nava Raj Dahal ütles Postimehele, et kohtus täna viie eestlasega, kes Katmandusse saabusid. «Nendega on kõik korras. Siiski üks nende grupiliikmetest hukkus, seega loomulikult on nad mures ja šokeeritud,» sõnas Dahal ja lisas, et kaks neist on Nepalis 10-11 korda käinud, teised kolm eestlast on seal esimest korda ja seetõttu rohkem hirmunud. Eestlased ööbivad Katmandu hotellis. Aukonsul avaldas lootust, et teised grupiliikmed toimetatakse Katmandusse homme.

Sandberg Reisid grupp sõitis matkareisile 21. aprillil. See oli mõeldud algajatele.

Maksimaalne ööbimiskõrgus oli 3850 meetrit ja reis pidi kestma 13 päeva.

Välisministeerium avaldab sügavat kaastunnet hukkunu lähedastele. «Tunnen sügavalt kaasa looduskatastroofis elu kaotanud eestlase perele ja lähedastele. Traagiline loodusõnnetus puudutab meid kõiki,» sõnas välisminister Keit Pentus-Rosimannus.

Peaminister Taavi Rõivas avaldas samuti valitsuse nimel kaastunnet Aasia maavärinas hukkunud eestlase lähedastele.

«Avaldan sügavat kaastunnet maavärinas hukkunud eesti kodaniku lähedastele ning kõigile, keda see looduskatastroof puudutab. Oleme mõtetes teiega,» sõnas Rõivas.

Eesti paneb kokku päästemeeskonda

Välisministeerium abistab lähedasi lahkunu põrmu kodumaale toimetamise küsimustes. Samuti antakse vajadusel abi teistele Eesti kodanikele Nepalist lahkumiseks. Kohapeal tegutseb aktiivselt Eesti aukonsul Nepalis Nava Raj Dahal, kes on muuhulgas kohtunud osade päästetud Eesti kodanikega.

«Looduskatastroofi tagajärjed on Nepali jaoks drastilised. Igasugune abi on seal praegu oluline ja me pakume seda abi ka Eesti poolt,» lisas välisminister, kelle sõnul on Eesti valmis toetama ka Nepalile humanitaarabi andmist.

Siseminister Hanno Pevkuri sõnul on Eesti kokku panemas päästemeeskonda ja politseimeeskonda, keda katastroofi piirkonda Eesti poolt appi saata. «Rahvusvahelise kogukonna abi katastroofipiirkonnas on ülioluline ja meie kiire reageerimine vajalik. Valmistame ette meeskondi koostöös nii päästjate kui politseinikega, et olla valmis koheselt katastroofipiirkonda appi minema,» märkis Pevkur.