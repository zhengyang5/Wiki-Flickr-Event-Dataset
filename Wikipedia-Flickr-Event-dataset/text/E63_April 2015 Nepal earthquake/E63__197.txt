BERGEN (VG) 19 millioner kroner er hittil samlet inn etter den tv-sendte artistdugnaden for jordskjelvofrene i Nepal.

Kjente artister som Åge Aleksandersen, Ole Paus, Astrid S. og Samsaya deltok i støttekonserten fra Nationaltheatret i Oslo, som ble sendt på NRK søndag 12. mai.

– Det var rett og slett imponerende å se hvor mange som var villige til å stille opp på denne dugnaden, sier kommunikasjons- og markedsdirektør Øistein Mjærum i Norges Røde Kors, til VG.

LES OGSÅ:Solgte leilighet – samlet inn 96.525 kroner til Nepal



Det er tidligere reist kritikk mot at en stor andel av de innsamlede midlene fra tv-sendte innsamlingsaksjoner, har gått til å dekke produksjonskostnadene.

Denne gangen gikk kun fem prosent av midlene til å dekke kostnader ved arrangementet. Ifølge Mjærum lød sluttregningen etter artistdugnaden på rundt 500.000 kroner, inklusiv merverdiavgift.

– Det dreier seg om tekniske kostnader til noe utstyr, scenografi, bevertning og lignende, sier Mjærum, som uttaler seg på vegne av alle de seks organisasjonene som sto bak artistdugnaden.

LES OGSÅ: NRK tar millioner fra TV-aksjonen

– Jeg tviler på at det noen gang har blitt gjennomført en så billig live-sending på NRK eller TV 2. Jeg har i hvert fall ikke vært med på det i mine fem år i Røde Kors.



Mjærum sier at alle artister stilte opp uten honorar, og at Nationaltheatret åpnet dørene uten at det påløp kostnader. Et firma leverte lyd- og lysutstyr gratis og en rekke andre leverandører leverte tjenester gratis eller til en mindre kostpris.

Nødvendig bemanning



IMPONERT: Øistein Mjærum er kommunikasjons- og markedsdirektør i Norges Røde Kors. Foto: Norges Røde Kors

– Prosjektet hadde noen utgifter på helt nødvendig bemanning, men stort sett var dette en dugnad hvor ulike selskap og enkeltpersoner bidro uten kostnader, sier Mjærum.

LES OGSÅ: Magert utbytte etter artistgalla

Sendingen ble produsert av produksjonsselskapet Gyro, som også stilte på dugnad – uten å ta seg betalt for arbeidet de la ned som produsent for sendingen. Heller ikke NRK sendte noen faktura til organisasjonene.



– NRK stilte med og sto for alle utgifter rundt programleder, prosjektleder, fullt tv-crew og tv-teknikk til direktesendingen, sier redaksjonssjef for NRK Underholdning, Hanne Roaldsen, til VG.

LES OGSÅ: Blant verdens dødeligste skjelv

Fordeles mellom organisasjonene

Midlene som er samlet inn i forbindelse med artistdugnaden skal fordeles etter en avtalt prosentsats mellom de seks organisasjonene som sto bak arrangementet; Norges Røde Kors, Kirkens Nødhjelp, Redd Barna, CARE, Flyktninghjelpen og Caritas.

Kostnadene fordeles etter samme nøkkel, sier Mjærum.



Over 8000 mennesker antas å ha omkommet i jordskjelvkatastrofen i Nepal 25. april. 17 dager senere ble landet rammet av et nytt jordskjelv, som også krevde flere dødsofre. Gjenoppbyggingskostnadene er beregnet til minst fem milliarder dollar.



Har samlet inn 87,5 millioner

Ifølge Norges Innsamlingsråd har norske hjelpeorganisasjoner så langt samlet inn 87,5 millioner kroner til jordskjelvofrene i Nepal. Norges Røde Kors topper listen, med 31,5 millioner kroner.



I tillegg til de innsamlede midlene, har norske myndigheter bevilget 130 millioner til de jordskjelvrammede. Disse pengene blir kanalisert gjennom FN-systemet og frivillige organisasjoner, som Røde Kors og Kirkens Nødhjelp.



– Vi er med som en av de største giverne i den akutte nødhjelpsfasen. Nå fremover gjelder det å skaffe folk et sted å bo og sørge for midlertidige bosteder, sa utenriksminister Børge Brende til VG i begynnelsen av mai.