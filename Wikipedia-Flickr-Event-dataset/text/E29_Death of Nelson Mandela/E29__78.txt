JUŽNÁ AFRIKA - Bojovník proti apertheidu a veľká postava Nelson Mandela zomrel vo veku 95 rokov. V poslednom čase bol hospitalizovaný v domácom liečení, no viackrát bol prevezený do nemocnice. Dlhotrvajúcim ťažkostiam napokon podľahol.

Informoval o tom Juhoafrický prezident Jacob Zuma. Celý svet bude smútiť za zosnulým hrdinom, ktorý sa zaslúžil o zrušenie delenia na bielych a čiernych.

Mandela v posledných mesiacoch života

Dátum pohrebu bude určený v najbližších dňoch. Boj proti rasizmu tak na celosvetovej úrovni stráca svoju najvýznamnejšiu osobnosť. Posledný raz vydýchol vo svojom dome Johannesburgu.

Životný príbeh Nelsona Mandelu v skratke

Nelson Mandela bol prvým prezidentom čiernej pleti, ktorý sa dostal do úradu. Vo väzení strávil dokopy až 27 rokov. Obdivuhodná výdrž si neskôr vybrala svoju daň.

Po skončení v oficiálnych štátnych funkciách, pôsobil ako ambasádor v boji proti rasizmu, chudobe alebo AIDS prostredníctvom svojej nadácie.

Vďaka popularite, ktorú si zaslúžil ho prezývali "Madiba" alebo "Tata", čo v preklade znamenalo "Otec národa". V roku 1993 dostal Nobelovu cenu za mier.

Až do konca života sa angažoval v mierových rokovaniach medzi krajinami, kde panovali vojenské junty alebo znepriatelené klany.

So svojou ženou na svetovom šampionáte v JAR v roku 2010

Baracka Obama reaguje na Mandelovu smrť

Takto si bude svet pamätať Mandelu

Prezident JAR Jacob Zuma oznamuje smrť Nelsona Mandelu

Ľudia po celom svete zapaľujú sviečky za obľúbeného hrdinu

Radosť zo zvolenia za prezidenta

"Vedel som, že po návrate z väzenia budú ľudia očakávať, že uvidia vo mne symbol hnevu proti bielym. Ale ja som žiadny necítil. Vo väzení môj hnev k bielym zmizol, ale môj hnev voči celému systému narástol," povedal Mandela na druhý deň ráno po prepustení z väznice.

K smútku sa pridal slovami aj boxér Muhammad Ali. "Zo všetkého najviac si o pánovi Mandelovi budem pamätať, že to bol muž, ktorého srdce, duša a duch nikdy nepodľahli rasovej a ekonomickej nespravodlivosti, nezlomili ich kovové mreže ani bremeno nenávisti či odplaty. Naučil nás všetkých odpúšťať," povedal slávny boxér.

V tradičnom kostýme na začiatku 60-tych rokov

Úmrtie veľkého človeka komentoval aj minister zahraničných vecí Slovenska Miroslav Lajčák. „Nelsona Mandelu som si vážil ako uznávanú osobnosť, ako človeka, ktorý v živote nielen veľa vytrpel, ale ešte viac dokázal. Bol vodcom svojho národa v pravom slova zmysle v boji za slobodu a v záujme porazenia apartheidu bol ochotný trpieť vo väzení 27 rokov. Vyjadrujem týmto moju úprimnú a hlbokú sústrasť pozostalým ako aj celému juhoafrickému ľudu a vláde JAR," dodal so zármutkom.

Počas kampane na prezidenta

"Odišiel Gándhí Afriky," povedal prezident Ivan Gašparovič, ktorý sa pripojil ku kondolencii.

„Vaša Excelencia, s hlbokým pohnutím a smútkom som prijal správu o úmrtí bývalého prezidenta Juhoafrickej republiky Nelsona Rolihlahla Mandelu. Spolu s ním odchádza jedna epocha v moderných dejinách Juhoafrickej republiky i afrického kontinentu. V pamäti celého ľudstva Nelson Rolihlahla Mandela zostane ako rešpektovaná osobnosť a prirodzený vodca s mimoriadnou osobnou odvahou, ktorý neľutoval žiadnej obete na ceste odporu proti nedemokratickým praktikám vo svojej krajine. Vždy si budeme ceniť jeho mimoriadny vklad pri presadzovaní politiky národného uzmierenia v Juhoafrickej republike a pri zabezpečení stability a prosperity pre ľud svojej krajiny. Poznali sme ho tiež ako zástancu spolupráce a priateľských vzťahov medzi Slovenskou republikou a Juhoafrickou republikou. Vaša Excelencia, prijmite, prosím, moju hlbokú sústrasť nad úmrtím Nelsona Rolihlahla Mandelu. Všetci sa skláňame v úcte nad jeho pamiatkou,“ povedal Gašparovič.

Kto to bol Nelson Mandela

Niekdajší bojovník proti apartheidu a neskôr prvý černošský prezident JAR (1994-99), laureát Nobelovej ceny za mier Nelson Mandela dnes vo veku 95 rokov v kruhu svojej rodiny zomrel. V televíznom prenose to neskoro večer oznámil prezident Juhoafrickej republiky Jacob Zuma.

"Náš národ prišiel o svojho najväčšieho syna," povedal Zuma. Uviedol, že prvý demokraticky zvolený prezident JAR bude mať štátny pohreb so všetkými poctami a nariadil stiahnutie štátnych zástav do polovice žrde.

Nelson Rolihlahla Mandela sa narodil 18. júla 1918 v Umtate (Transkei, bývalý štát na juhu Afriky) ako najstarší syn náčelníka kmeňa Tembu. Od roku 1938 študoval právo na univerzite vo Fort Hare v Juhoafrickej republike. O dva roky bol vylúčený zo štúdia za organizovanie bojkotu volieb do študentskej rady. Pracoval v belošskej advokátskej poradni v Johannesburgu (JAR) a v roku 1942 ukončil diaľkové štúdium práva na univerzite (University of the Witwatersrand).

Od roku 1944 bol členom strany Africký národný kongres (ANC). V druhej polovici 40. rokov 20. storočia bol jedným zo zakladateľov Ligy mládeže ANC a v rokoch 1951-52 jej predsedom. V roku 1952 si otvoril prvú černošskú advokátsku kanceláriu v JAR a viedol kampaň občianskej neposlušnosti proti režimu apartheidu, bol zatknutý a krátko väznený. V roku 1956 ho úrady zatkli a obvinili z vlastizrady. V rokoch 1956 - 1961 obhajoval pri súdnom procese seba a ďalších 156 obvinených. V roku 1961 sa ako jeden z generálnych tajomníkov ANC pričinil o založenie ozbrojenej zložky ANC a nasledujúci rok musel ilegálne opustiť JAR. Po návrate do vlasti ho zatkli a uväznili. V procese v roku 1963 bol opäť obžalovaný z vlastizrady a odsúdený na doživotie.

Vláda Nelsonovi Mandelovi niekoľkokrát ponúkla milosť, ak odíde do exilu v Transkei, ale vždy to odmietol. Po nástupe Frederika de Klerka do funkcie juhoafrického premiéra ho v roku 1990 po 27 rokoch v žalári oslobodili. V máji 1994 sa Mandela stal sa prvým černošským prezidentom v histórii JAR. V tejto funkcii pôsobil päť rokov, v roku 1999 sa stiahol z politického života a usadil sa vo svojom rodisku.

Nelson Mandela získal viaceré medzinárodné ocenenia (Nehrúova cena za medzinárodné porozumenie, Cena Andreja Sacharova a Cena za mier, Rad sv. Jána od britskej kráľovnej Alžbety II., prezidentská medaila slobody od Georga W. Busha) a v roku 1993 spolu s bývalým prezidentom JAR Frederikom de Klerkom Nobelovu cenu za mier.

Mandela bol dlho vážne chorý, posledné dva roky bol opakovane hospitalizovaný. V júni tohto roku ho urgentne hospitalizovali s respiračnými problémami kvôli pľúcnej infekcii, po takmer trojmesačnom pobyte v nemocnici sa vrátil do svojho domova v Johannesburgu v septembri. Prezident Zuma vtedy uviedol, že Mandela je naďalej vo vážnom zdravotnom stave. Jeho domov bol však prestavaný tak, aby mu v ňom bolo umožnené poskytovanie intenzívnej lekárskej starostlivosti na rovnakej úrovni, ako v nemocnici.